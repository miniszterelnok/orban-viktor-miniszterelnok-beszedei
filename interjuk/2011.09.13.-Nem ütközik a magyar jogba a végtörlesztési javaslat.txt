Nem ütközik a magyar jogba a végtörlesztési javaslat
2011.09.13.

            A HírTV Rájátszás című műsorában Szabó Anett beszélgetett Orbán Viktorral.
        


- Jó estét kívánok, üdvözlöm Önöket. Rögzített árfolyamú végtörlesztés a devizahiteleseknek, zéró tolerancia az uzsorásokkal szemben, hatósági áras szemét-, víz- és csatornadíjak. Hatpontos országvédelmi akciótervvel kezdődött a küzdelmes ősz. A Rájátszás vendége Orbán Viktor miniszterelnök. Jó estét kívánok, üdvözlöm.
- Jó estét kívánok!
- Miniszterelnök úr! A tegnapi bejelentések után kezdjük azzal, hány telefonhívást kapott például Ausztriából, az osztrák kancellártól vagy a bankoktól, esetleg a pénzügyminisztertől, aki már ma is véleményezte az elhangzottakat.
- Külföldről még a hétfői parlamenti beszéd előtt is érkeztek szép számmal telefonhívások, hiszen a frakcióvezető pénteken már a Fidesz és a Kereszténydemokrata Néppárt frakciójának szándékáról beszélt, és ahogy lehetett várni, erre, kigyulladtak a vonalak.
- Miről szóltak ezek a telefonbeszélgetések? Borítékolom, hogy mégis elhangzottak a tegnapi bejelentések.
- Miután nem volt kihangosítva, hogy ország-világ hallhassa, miről beszélek egy-egy kancellárral vagy éppen a brüsszeli bizottság elnökével, és nem hatalmaztak föl arra, hogy én itt idézgessem az ő szavaikat, ezért nem volna helyes, ha ilyesmit tennék. Azt tudom mondani Önnek, hogy pontosan ugyanolyan, időnként pontosan ugyanazokat a mondatokat mondták, mint amikor a bankadó bevezetésekor mondtak.
- Akkor azt kérdezem, hogy van-e mitől félnünk? Például a bejelentések előtt, és itt elsősorban a devizahitelesekre vonatkozó, ugye, az egyösszegű törlesztésekkel kapcsolatos intézkedések előtt, végeztek-e hatástanulmányokat, vizsgálatokat? Megvizsgálták-e például azt, hogy európai uniós jogot sért-e ez az elképzelés?
- Először is arra a kérdésre, hogy van-e mitől félni, a válasz az, hogy van mitől félni, hiszen Európa nagy bajban van. Komoly bajban van. Tehát nem az intézkedés hatásaitól kell félni elsősorban, hanem Európa helyzete miatt van ok aggodalomra. Meg a magyar családok pénzügyi helyzete miatt is van mitől tartani. Én pontosan tudom, hogy milyen állapotban vannak a magyar családok, tudom azt, hogy milyen beszélgetések történnek esténként a konyhaasztal mellett, melyek azok a gondok, amelyek kínozzák az embereket. Nap mint nap találkozom ilyen emberekkel, családokkal, hozzám is eljutnak ezek az információk, és én sem a Marson lakom, hanem itt az emberek között, és pontosan tudom azt is, hogy nagyon sok olyan ember van, aki nagyon régóta törleszti például a devizában fölvett lakáshitelét, és azt tapasztalja, hogy még mindig ugyanannyival tartozik, rosszabb esetben többel, mint mielőtt megkezdte volna a törlesztést. Tehát azt gondolom, hogy Magyarországnak van mitől tartania, miután a körülöttünk található gazdasági területek, az európai övezetek kifejezetten rossz állapotban vannak, az euróválság újabb hulláma már létrejött, most száguld végig a kontinensen, könnyen lehet, hogy azt újabb hullámok követik. Én azt gondolom, hogy ez így lesz, ezért érdemes az országnak a védelem logikája szerint egyfajta országvédelmi akciótervvel fölkészülni a bajra. Ami a konkrét kérdést illeti, nem akarom azt elkerülni.
- Politikai értelemben van-e mitől félnünk?
- A politikában mindig van mitől félni, tehát az, aki egy minimális bátorsággal sem rendelkezik, az egy másik szakma után kell, hogy nézzen, mert a mi világunk mindig a bajokról szól. Amikor jól mennek a dolgok, akkor ránk senki sem kíváncsi, és ránk nincs is szükség. Ránk, vezetőkre akkor van szükség, amikor a dolgok rosszul mennek, amikor baj van, amikor fenyegetés van, amikor konfliktus van. Tehát még csak nem is az a kérdés igazából, ha jól értettem az Ön szavait, hogy a politikában általában van-e baj, mert persze, hogy van, hanem az a kérdés, hogy az, ami felé most a magyar parlament halad, hogy megalkossa a devizahitelesek számára az egy összegben történő végtörlesztés lehetőségét, kelt-e még újabb veszélyes hullámokat. Erre az én válaszom a következő: pontosan azzal a helyzettel kell szembenéznünk, mint a bankadó esetében. A mi tanulmányaink szerint a magyar jog lehetővé teszi egy ilyen intézkedés megtételét a parlament számára, tehát ilyen típusú elemzéseket végeztünk, a nemzetközi jogot illetően pedig pontosan úgy állunk, mint a bankadónál meg a multiadónál, hogy az elemzések azt tudták kimutatni, hogy meg fognak bennünket támadni, és vitára kell számítani. Lehet, hogy a nézők nem tudják, így, ha megengedi, most elmondanám, hogy a korábban bevezetett multiadók miatt mi eljárások alatt állunk. Perben állunk. Vagy legalábbis eljárások alatt állunk, hiszen nagy nemzetközi cégek a saját érdekeik megvédése érdekében megtámadták a magyar kormány döntéseit. Például a multiadókra vonatkozóan, és mi folyamatosan vívunk egy jogi küzdelmet, és a végén majd ítéletek fognak születni. Magyarország egyfelől aláveti magát a nemzetközi jog által előírt módon a nemzetközi ítéleteknek, másfelől természetesen nem ül tétlenül, hanem megfelelő intézkedésekkel fog majd reagálni, hogyha számunkra kedvezőtlen ítéletek születnek.
- Akkor beszéljünk most egy kicsit kettébontva ezt a kérdést az európai jogról és aztán a magyar jogról. A kérdésem konkrétan arra irányult, hogy, ugye, hallani lehet arról, hogy a bankok az Európai Bírósághoz fordulnak. Na most, ugye, ismerjük az Európai Bíróság ütemezési tervét. Mondjuk, mi van abban az esetben, hogyha néhány év múlva mégis egy olyan ítélet születik, hogy jogtalan az, amit most a magyar kormány bevezet, és azok a devizahitelesek mire számítsanak majd évekkel később, akik most élnek ezzel az egyösszegű törlesztés lehetőségével? Akkor visszamenőleg mi lesz velük?
- Ha ilyesmi történne, akkor sem áramlik rájuk semmi ebből nézve, hiszen az eljárásokat nem velük szemben fogják megindítani, hanem a magyar állammal szemben, és a magyar államnak kell ilyenkor helytállnia.
- Itt, Magyarországon az Alkotmánybíróság megvétózhatja még ezt? Mert ezt is tervezik, ugye, a bankok, illetve a bankszektor, hogy az alkotmánybíróságon támadják meg a tervezetet.
- A magyar jog ismeretében azt tudom mondani, hogy a Fidesz és a Kereszténydemokrata Néppárt által előterjesztett javaslat nem ütközik a magyar joggal.
- Akkor mi az oka annak, hogy még mielőtt ez a terv nyilvánosságra került volna, éppen egy mai hír, a Közigazgatási és Igazságügyi Minisztérium már azt megelőzően is jogellenesnek találta?
- Ezeket a pletykákat nem ismerem. Amikor véleményeztük vasárnap, a Fidesz és a Kereszténydemokrata Néppárt frakciója javaslatot alakított ki, amiről az előbb beszámoltam Önnek. És ebben benne van természetesen az Igazságügyi és Közigazgatási Minisztérium álláspontja is.
- Hogyan hat ez az egész intézkedésterv a magyar bankokra, a hitelezésre? Ugye, már eleve tudjuk, hogy lecsökkent a hitelezések aránya. Ez nem béníthatja meg majd a jövőben a gazdaságot?
- Azt tapasztaljuk – ezt a kérdést szintén vizsgáltuk –, hogy még Lázár János frakcióvezető úr bejelentését megelőzően, az elmúlt egy évben nagyon nagy összegben, tehát itt ezermilliárd forint fölötti összegre kell gondolni, vontak ki hitelezési képességet Magyarországról. Tehát a bankok, ha megharagudnak ránk, akkor az nem most fog megtörténni, hiszen már korábban megkezdték a pénz kivonását Magyarországról, annak a pénznek a kivonását is, amit egyébként itt keresnek meg a magyar embereken. Tehát ebben a pillanatban a külföldi bankok által a magyar embereken megkeresett pénz egy tekintélyes része elhagyja az országot. Tehát nekünk itt nincs veszítenivalónk.
- Örülök, hogy ezt felhozta. Az mit jelent egészen pontosan, hogy a magyar állam áll az OTP Bank, illetve az FHB mögött? Ezt azért kérdezem, mert egyes elemzők ezt úgy értelmezik, hogy a magyar állam az átváltáshoz biztosított forint fejében tulajdonjogot akar szerezni ezekben a pénzintézetekben. Erről van szó, vagy teljesen rosszul értelmezik?
- Teljesen rosszul értelmezik. Az a helyzet, hogy a külföldi bankok mögött, ha bármifajta nehézségük támad, ott állnak a külföldi anyabankok. A magyar bankoknak nincs külföldi anyabankjuk. Őmögöttük a magyar állam áll.
- De hogyha például élnek majd emberek ezzel a lehetőséggel, majd mindjárt megkérdezem azt is, hogy végeztek-e számításokat, vajon hányan és mire számíthatnak ezen a téren a bankok, tehát hogyha élnek ezzel a lehetőséggel a bankok, akkor a saját bankjuknál, mármint ahol a devizahitelt vezetik, éljenek ezzel a lehetőséggel, vagy pedig az FHB-nál, az OTP-nél váltsák át forintra? Mert akkor ez meg nem vezethet oda, hogy a külföldi bankok kivonulnak Magyarországról? Egyáltalán törekvés ez?
- Még egyszer mondom: a külföldi bankok jelen pillanatban kifele vonulnak Magyarországról, más külföldi bankok meg befele vonulnak persze Magyarországra. Én olyan országot, amely bank nélkül maradt volna, nem ismerek. Olyat viszont ismerek, ahol a kelleténél is több bank van, és a bankok vagy versenyeznek, vagy pedig kartellt kötnek egymással a banki szolgáltatásokra nézve. Mindenki döntse el, hogy Magyarország melyik csoportba tartozik, de attól tartani, hogy úgy gondolják a világban a pénztőkések, hogy a Magyarországon meglévő jövedelmek összegyűjtésére, megforgatására nincs szükség, vagy abban nincs üzleti lehetőség, nekünk nem kell tartani.
- Mikor érvelnek Önök ellen a bankok, akkor az elsőszámú érv az, hogy na jó, de mi van a betétesekkel? Dehát a betétesek bizalmát sem szabad elveszíteni. Azzal például számolnak, hogy miből fogják majd a kamatokat kifizetni a betéteseknek?
- A betétesek bizalmát szerintem sem szabad elveszíteni, hiszen egy pénzügyi rendszernek a stabilitása abból fakad, hogy bíznak-e abban, vagyis hajlandóak-e, értelmes dolognak látják-e oda betenni a pénzüket. Épp elég bajban van az európai bankrendszer ma azért, mert az emberek egyre kevésbé bíznak a bankokban, hiszen a bankok vitték csődbe az európai gazdaságot, az a bankárkorszak juttatott bennünket oda, ahol most vagyunk, amely valamikor tíz-húsz évvel ezelőtt kezdődött meg, és ahol senki sem védte meg a bankokkal szemben az embereket. Sőt, hagyták, mint Magyarországon is, hogy belelovallják a bankok olyan ügyletekbe az embereket, amiről lehetett tudni már akkor, hogy nem fognak majd később tudni helytállni a korábban vállalt kötelezettségeikért. Tehát ennek a bankárkorszaknak kellene véget vetni úgy, hogy közben a bank és a bankárok iránti bizalom ne csappanjon meg. Ez egy elég nehéz művelet, beláthatja.
- Tíz-húsz évről beszélünk. Önnek személy szerint, Miniszterelnök úr, mikor lett elege a bankokból, illetve a bankok gyakorlatából?
- Mindenkinek megvan erről a saját maga személyes élménye. Én megmondom őszintén csalódott voltam már az elmúlt egy évben is. Amikor ellenzékben voltunk, akkor nem láttam én bele pontosan a gazdasági és pénzügyi ügyek bugyraiba, de mióta kormányon vagyunk újra, azóta pontos számításokkal rendelkezünk, és én mindig is csalódott voltam a miatt, hogy a bankok azt gondolják, hogy örökké együtt lehet élni egy olyan helyzettel, amikor becsalták az embereket egy nyilvánvalóan hosszabb távon kockázatos konstrukcióba, hitelfölvételi csapdába, és azt gondolják, hogy az időközben előállt, megvalósult kockázat veszteségét, vagyis a magasabb árfolyam miatt előállt veszteséget kizárólag az emberek fogják viselni, ők meg élnek, mint Marci Hevesen. Tehát nem is értem, hogy miért nem a bankoktól jöttek azok a javaslatok, amelyek arról szóltak volna, hogy mi belátjuk, hogy Magyarország nem bírja ezt el, a magyar emberek, a magyar családok ezt nem bírják ki, tudjuk, hogy itt valamilyen veszteségmegosztásnak kéne történnie, és teszünk egy javaslatot a veszteségmegosztásra. Tehát nem a Fidesz – Kereszténydemokrata Néppárt-frakciónak kellett volna előállni ezzel a javaslattal, hanem már jó egy évvel ezelőtt a bankoktól lett volna helyes, ha ez bekövetkezik. De ezt nem tették meg. Miután azonban mi nem a bankok oldalán állunk, ez nagyon fontos, mi az emberek oldalán állunk, ez nagyon fontos, ezért az emberek érdekében megtettük ezt a javaslatot.
- Igen, és ezt a mondatot Ön korábban azzal folytatta, hogy hiányolja az adminisztratív ellenőrzéseket. Itt pontosan kire vagy kikre gondolt? Esetleg milyen hatóságokra, milyen intézményekre?
- Ilyenkor abból érdemes kiindulni, hogy mások mit csinálnak a világban, ugyanis az a probléma, hogy magasak voltak egy-egy ország saját pénznemében a hitelek, illetve a hitelek kamatai. Magyarország, aki nem része az eurózóna övezetének, Románia, Csehország, Lengyelország, ugye, mind szembesültek azzal a problémával, hogy a bankok megpróbálták elhitetni az emberekkel, hogy miután a złotyban, cseh koronában vagy a román pénzben fölveendő hitelek kamatai magasak, de lehetne ám itt olcsóbban is, ha devizában vennétek föl hitelt, pénzhez jutni. Ott is fölmerült ez a probléma, de lehetett látni, hogy ott, amikor az emberek egyre nagyobb számban esnek áldozatául ezeknek az ajánlatoknak, akkor különböző hatóságok lépéseket tettek. Én tehát csak azokat a lépéseket hiányolom Magyarországon, amelyeket volt elég esze megtenni a románoknak, a lengyeleknek, a cseheknek. És az a helyzet, hogy ott adminisztratív eszközökkel… Tehát megvoltak a technikái ennek, négy-öt különböző eszközt használtak erre, még Ausztriában is, pedig Ausztria az euróövezet tagja, de ott jenben próbáltak olcsóbb hiteleket nyújtani. Még az osztrákok is tettek lépéseket, hogy ez ne következhessen be. Egyedül Magyarországon nem tettek semmilyen lépést, sőt Magyarországon a bankok és a kormányzat, miután az előző nyolc évben a kormányok nem az emberek oldalán álltak, hanem a bankárok oldalára álltak át, ettől lett Magyarországon is bankárkorszak, inkább közösen belelovallták az embereket abba, hogy nincs olyan nagy kockázat, vegyék föl ez a pénzt. Az emberek pedig a saját képességeik szerint ezt átgondolták, és saját anyagi helyzetük szerint döntöttek arról, hogy belelépjenek ebbe vagy ne. Ezért tartom fontosnak, miután az emberek is kellettek ehhez a döntéshez, hiszen a döntést végül is ők hozták meg, hogy ilyen hiteleket vesznek föl, én ezért tartom fontosnak, hogy itt valójában egy veszteségmegosztásról van szó. A devizahitelesek sem sétálhatnak ki ebből az ügyletből úgy, mintha mi sem történt volna. Mi kiszámoltuk, valahol 155-160 forint per svájci frankon vették föl a legtöbb hitelt átlagosan az emberek, amikor fölvették. Ezért most az a helyzet, hogy amit mi ajánlunk, hogy 180 forintos árfolyamon kiszállhatnak, azt jelenti, hogy attól függően, hogyan vették fel a hitelt 20-25-30-35 vagy 40 forintot fognak bukni svájci frankonként az emberek is. És a 180 forint fölötti részt bukják a bankok. Ez egy tehermegosztás, ez egy kockázatmegosztás. Erről már rendelkezni kellett volna a szerződések megkötésének idején.
- Igen, és akkor jön a kérdés, hogy kinek. Örülök, hogy ezeket a külföldi példákat felhozta. Azt már sokszor hallottuk, borzasztó sokat beszélgettünk az elmúlt hetekben, hónapokban közgazdászokkal, elemzőkkel a kialakult helyzetről, és abban mindenki egyetért, hogy probléma van az Ön által említett országokban is, viszont sehol sem olyan magas a devizahitelek aránya, mint Magyarországon.
- Mert sehol sem tették meg az ország vezetői azt, hogy átálljanak az emberek oldaláról a bankárok oldalára. Magyarországon viszont ezt történt.
- Igen, de hol volt akkor a Magyar Nemzeti Bank, amelynek feladata lett volna, hogy kontrollt végezzen a magyarországi devizahitelek bővülése felett? Nem ez lett volna a dolga?
- A Magyar Nemzeti Bank, a magyar Pénzügyi Szervezetek Állami Felügyelete, a pénzügyminiszter, horribile dictu maga a miniszterelnök. Ezek a kérdések fontos kérdések: hol voltak ezek a személyek? Ezért javasoltam a parlamentben azt, elfogadva egyébként a Fidesz és a KDNP erre vonatkozó indítványát, hogy a Fidesz alakítson egy parlamenti bizottságot, amely pontosan kideríti, hogy ki mit csinált, ki ellenezte, ki támogatta. Bizonyos intézkedések meghozatalát ki javasolta, illetve ki ellenezte az itt számba jöhető felelős személyek közül. Az országnak, az embereknek ezt joguk van tudni. Akik pedig nem tették a dolgukat, azoknak pedig viselniük kell a következményeket.
- Ez azt jelenti, hogy akkor akár visszamenőleg is megkezdik ezeket a szervezeteket, hatóságokat vizsgálni egyrészt az ott végzett munkát, illetve gazdaságpolitikát, másrészt pedig a személyeket is? Gondolok itt például a jegybank korábbi vezetőjére, vagy például a pénzügyi felügyelet korábbi elnökeire.
- Mindenkinek helyt kell állnia a saját munkájáért és teljesítményéért. Én nem tudom megelőlegezni egy munkáját még meg nem kezdett bizottság következtetéseit. Azt azonban biztosan tudom mondani, hogy jól emlékszem, hogy erről volt vita a magyar közéletben. Én nem akarom mentegetni a magyar bankokat, de a magyar bankok, különösen az OTP az első időszakban kifejezetten távol tartotta magát ettől a konstrukciótól, és szinte naponta jelentek meg olyan írások és vélemények, amelyek nyomták befelé az OTP-t ebbe a pénzügyi konstrukcióba. Tehát nyilván könnyű dolog rekonstruálni az akkori döntéseket és az akkori vitákat, és ezért minden szereplőnek megvan a lehetősége arra, hogy helytálljon azért, amit akkor tett, illetve nem tett, azért a kötelességmulasztásért helytálljon, amelyet elkövetett, illetve világossá tegye, hogy ilyen nem terheli az ő lelkiismeretét.
- Tehát, csak hogy pontosan értsük, egy parlamenti vizsgálóbizottság áll fel akkor ezek szerint a folyamatoknak a kivizsgálására.
- Ezt javasoltam tegnap, igen, hogy ezt tegyék meg.
- Hol volt az elmúlt másfél évben – Ön egy évet mondott, én azt mondom, hogy az elmúlt másfél évben, tehát –, a kormányváltás óta például a Pénzügyi Szervezetek Állami Felügyeletének a vezetője? Tehát miért csak most próbál közreavatkozni, gondolok itt például a referenciakamatra. Nem lehetett volna ezeket a lépéseket már kicsit korábban megtenni?
- Most a harmadik akciótervnél vagyunk az otthonvédelem területén, illetve ez az otthonvédelmi akciótervünk. Az első néhány intézkedés azokra vonatkozott, akik a legnagyobb bajban voltak, a kilakoltatás közvetlen határán álltak. Először az ő sorsukat kellett rendezni, nehogy véletlenül bekövetkezhessen az, hogy egyszer csak megjelennek Budapest vagy a magyar nagyvárosok utcáin a hajléktalan családok gyerekekkel a hónuk alatt kilátástalan helyzetben, híd alatt lakó hajléktalanként. Utána azok következtek, akik ugyan eddig tudták törleszteni a hiteleiket, de miután most megugrott a svájci frank árfolyama, ezt a többletköltséget már nem tudják vállalni, nekik vezettük be, nekik ajánlottuk az árfolyamgát intézményét. És most eljutottunk azokhoz, akik nem estek még bele a szakadékba, hanem csimpaszkodnak ott, tíz körömmel kapaszkodnak a szélén, ma  még tudnak fizetni, de jól látható, nincs erejük arra, hogy éveken keresztül úgy fizessék a hiteleiket, hogy közben valójában a fölvett hitel, amivel még tartoznak, aránya nem csökken. Ugye, ha forintban veszek föl hitelt, az se egy könnyű kenyér Magyarországon, de ott pontosan tudom, hogy minden törlesztéssel közelebb jutok ahhoz az állapothoz, amikor kikeveredem az adós helyzetéből. A devizásoknál az a probléma, miután az árfolyamkockázatot kizárólag ők viselik, törlesztenek, törlesztenek, és előfordulhat, hogy már azt érzékelik, hogy ki tudja, mióta fizetnek, mégis a még hátralévő törlesztenivalójuk, rendkívül magas, esetleg változatlan, sőt magasabb, mint korábban volt. Ezért mondom, hogy nekik is kell lehetőséget nyújtani. Itt nem gazdag emberekről van szó, hát azért, ha megnézzük a devizahitelek összegének átlagát, akkor azt látjuk, hogy az valahol a hatmillió forint körül van. Itt tehát pedagógusokról, köztisztviselőkről, orvosokról, mérnökökről, szakmunkásokról, kisvállalkozókról beszélünk. Ők nem a magyar társadalom krémje, pénzügyi felső tízezerje, ők itt van közöttünk, a stúdióban esetleg itt, vagy kinn az utcán, ha kilépünk, ők Magyarország. Tehát itt most Magyarország megsegítéséről van szó.
- Igen, és éppen azért, mert tudjuk, hogy milyen állapotban van Magyarország, és éppen az a réteg, amelyről Ön az imént beszélt, ebből adódik a kérdés, Önök hogy kalkulálnak, mi az a százalék, a devizahitelesek hány százaléka tud majd élni ezzel a lehetőséggel? Itt most elsősorban azokra gondolok, akik a megtakarításaikból tudják ezt majd kifizetni.
- Azt gondolom, hogy ez nagyon izgalmas kérdés, és ugyan a politikában nem szabad úgy döntéseket hozni, hogy valamilyen előzetes becslést, kalkulációt, valószínűség-számítást ne végezzen az ember, de azért tudni kell, hogy itt van némi bizonytalanság. Ugyanis mi úgy számoltunk, hogy valahol 150 és 300 ezer lehet azoknak a száma, akik rendelkeznek megtakarítással, és úgy döntenek, hogy kiszállnak. Ugyanis nem kötelező kiszállni. Tehát még egyszer mondom, ha van olyan ember, remélem nem sok Magyarországon, aki még mindig azt gondolja, hogy érdemes továbbra is vállalni a kockázatot, mert a svájci frank árfolyama előbb-utóbb visszamegy a korábbi alacsony szintre, és akkor majd megint nyerhet ezen a hitelen, az szerintem nem ismeri az európai realitásokat. Ez nem várható, tehát szerintem kevés olyan ember van, aki, ha megteheti, hogy kilépjen ebből a kockázatos hitelből, ne tenné meg. Tehát én 150-300 ezer közötti számot mondok.  De Magyarországon vagyunk, és az emberek, amikor baj van, és lehetőség nyílik arra, hogy megszabaduljanak a bajtól, akkor sokkal többre képesek, mint mi azt gondolnánk. Akkor összejön a barát, a rokon, az ismerős, a cihából is előkerül csak ez-az. Azt gondolom, hogy van. Legyen benne biztos. Sajnos nem annyi, mint kellene, nem annyi, mint aminek örülnénk, de azért valamennyi szokott lenni. Én azt gondolom, hogy ez a szám egy nagyon viszonylagos szám, könnyen lehet, hogy ha a magyarok úgy gondolják, hogy most meg lehet szabadulni ettől végleg, akkor a szám akár nagyobb is lehet. A bankok számára is ez okozza a bizonytalanságot egyébként, hogy nem tudják bemérni, hogy mennyi, és miután nekik veszteségük keletkezik, nekik erre fedezetet kell képezniük és attól tartanak, hogy a teljes hitelösszegre fedezetet kell majd képezniük, ezért nagyon fontos, hogy az elkészülő törvényben tegyük világossá a magyarok számára, hogy ez nem egy örökké nyitva álló lehetőség. Tehát egy időbeli korlátot kell húzni annak érdekében, hogy az egész folyamat kiszámítható legyen, hogy melyik az az időpont, ameddig ők bejelentkezhetnek, nem kell lebonyolítani, mert az egy hosszadalmas dolog, és ki fognak velük szúrni, hanem melyik az az időpont, ameddig bejelentkezhetnek egy ilyen típusú kilépésre.
- Még egy dolog eszemben jutott a bankok veszteségével kapcsolatban, amire kérem, hogy röviden reagáljon; menjünk tovább az akcióterv további részeire. A bankadót ez nem akasztja majd, tehát ezzel számolnak, tehát gondolok a bankok veszteségére.
- Bankadót be szoktuk szedni.
- És ez így lesz a jövőben is? Forduljanak a bankok, ahová akarnak?
- A bankadó úgy van megállapítva, szerintem helyes módon, hogy van egy összeg, amit mindenképpen beszedünk belőle, és a bankok azt egymás között osztják szét. A szétosztás aránya változhat, de mi azt az összeget beszedjük.
- Meg, ugye, ahogy azt tapasztalatuk a különböző banki költségeknél, hogy az emberektől is próbálják beszedni, na de most jön például a 30 százalékos THM.
- Próbálják beszedni, erről váltsunk pár szót, de jól láthatóan a bankok nyereségessége az elmúlt időszakban jelentősen csökkent. Ha be tudták volna szedni az emberektől a hiányzó pénzt, akkor a mostani számaik, nyereségi számaik, amelyek egyébként így sem elhanyagolhatók, nem lennének olyanok, mint amilyenek, hanem hasonlítanának a megelőző időszakéra, de nem ez a helyzet. Ez pontosan mutatja, hogy egy olyan rendszert találtunk ki a bankadó esetében, amely minimálisra csökkenti annak a lehetőségét, hogy a bankok az ügyfelekre tudják áthárítani a költségeket. Ez egyébként a végtörlesztés esetén is fontos, hogy ennek költségeit is a bankoknak kell állni. Mert nem szeretnénk, ha a végén kiderülne, hogy drágább a leves, mint a hús.
- A 30 százalékos THM, az a kérdésem, hogy miért 30 százalék? Miért éppen annyi? A másik pedig az, hogy vonatkozik-e ez már a különböző gyorshiteleket nyújtó intézményekre is? És akkor máris itt vagyunk az uzsora kérdésénél, amiben Ön tegnap zéró toleranciát hirdetett. Szóval akkor ezek szerint velük kezdik a sort?
- Így van. A hogy miért pont annyi, amennyi kérdésre az a válasz, hogy a kormányülésen ezt megtárgyaltuk, magukat ebben az ügyben illetékes vagy szakértő vagy a dologhoz valamit hozzátenni tudó miniszterek elmondták a véleményüket, és ez a közbölcsesség kerekedett ki egy vita eredményeképpen. És ez természetesen általában bármilyen magyarországi hitelezésre érvényes. Tehát nemcsak arról van szó, hogy bizonyos fajta hitelek esetében nem lehetséges ez, hanem valóban azt szeretnénk, hogy bizonyos kamatszint fölött Magyarországon egész egyszerűen nem lehetne hitelt nyújtani.
- Vonatkozik ez a gyorshiteleket nyújtó intézményekre is, most itt az uzsorára gondolok, illetve a zéró toleranciára. Mi változik az eddigiekhez képest?
- Én szerintem vonatkoznia kellene. A végső szót természetesen – jogszabályt kell alkotni erről a parlamenti vita végén – a képviselők fogják kimondani.
- Menjünk tovább. Az akcióterv szerint hatósági áras lenne villamos energia, a gáz és a távhő, illetve központi ármegállapítást vezetnének be a szemét-, a víz- és a csatornadíjak esetében is. Viszont azt látjuk, hogy hatalmasak a különbségek egyrészt a fizetőképességben, másrészt pedig az előállítási költségek terén. Ezzel számolnak? Tehát ezt hogy képzeljük el a gyakorlatban, a kicsihez igazítják majd a sokat, vagy a sokhoz emelik fel az alacsonyabb árakat?
- Úgy kell csinálni, hogy országosan igazságos legyen. Ez a megoldás. Azt gondolom, hogy országos árat kell szabni. Arról szerintem senki sem tehet, hogy olyan környéken él, ahol az ivóvíz egyébként többe kerül, mert mondjuk szennyezettebb, mint máshol. Nem lenne igazságos, hogy ha Magyarországon ez jelentős pénzbeli különbséget eredményezhetne az emberek között. Ezért is javasoljuk azt, hogy legyen egy országos ár.
- Mit szóltak ehhez – nem tudom, hogy ez szóba került-e az Önök frakcióülésén, de mondjuk – a Fidesz-frakció fideszes polgármesterei, hiszen több önkormányzatnál tudjuk, hogy ezekből a díjakból egyéb dolgokat is finanszíroztak. Volt erről szó?
- Aki így szokott tenni, az most természetesen nem boldog.
- Ezt most nem értem.
- Aki valóban azt teszi, amit Ön mond, ha van ilyen, de hát ezt úgy látom, hogy jobban tudja, mint én, hogy a díjakból mást finanszíroz, ők nyilván nem boldogok. De a politika nem arról szól, hogy a politikusok boldogok legyenek, hanem arról szól, hogy szolgálni kell önmagunkon túli, saját személyes érdekeink fölött álló célokat és érdekeket; ilyen az emberek érdeke, ilyen a közösségek szempontja. Tehát engem személy szerint különösebben nem hat meg, hogy ha valamelyik polgármestert ez rosszul érint, az viszont meghat, ha szabad így fogalmaznom, ha meggyőz egy polgármester arról, hogy amit én szeretnék, az rossz az ott élő embereknek, akkor természetesen van miről tárgyalni. De az, hogy kedvezőtlenül érinti egy helyi hatalmi tényezőt, a polgármester helyzetét egy-egy intézkedés, ezzel az érvvel a Fideszen belül semmire sem lehet menni.
- De volt egyébként erről szó a frakcióülésen?
- Miután mindenki tudja, hogy a Fideszen belül ezzel az érvvel semmire sem lehet menni, ezért így nem is szoktak érvelni.
- No, ha már a polgármestereknél tartunk. 2014-ben közvetlenül vagy közvetve választjuk meg Budapest főpolgármesterét?
- Ez egy olyan kérdés, amire én is kíváncsian várom a választ egyelőre. Úgy tudom, hogy ilyen javaslat, törvényjavaslat, döntés még nem készült, illetve nem várható a közeljövőben sem.
- Akkor azt is rosszul tudjuk, vagy ezt vegyük egy hírlapi kacsának, hogy javasolták bizonyos képviselők, hogy közvetve válasszák Budapest főpolgármesterét?
- Nem, ez a vita nyilvánosan régóta zajlik, tehát ha Ön kinyitja az újságokat, és visszakeresi, hogy Budapest ügyében az elmúlt egy év során milyen álláspontokat, véleményeket fogalmaztak meg polgármesterek, vagy csak Budapest-ügyben magukat hozzáértőnek érző személyek, akár civilek, akár politikusok, azt fogja találni, hogy ez egy élő vita. Mi legyen Budapest jövője, hogy jöjjön létre a testület, ugye, egy nagy változás már történt, hiszen egy évvel ezelőtt a budapesti képviselőtestületet magát meg a kerületieket is 40-50 százalékkal létszámában lecsökkentettük. Hiszen a Fidesz megmondta, hogy az első feladat az, hogy egyetlen politikus se legyen ebben az országban, akire nincsen szükség abban az értelemben, hogy az ország teherbíró képességén túl van már egy-egy testületnek a mérete. Ezért az önkormányzati képviselők számát a parlamenti képviselők számához hasonlóan, nagyjából 40-50 százalékkal csökkentettük.
- Azért kérdeztem ezt éppen Öntől, mert azt hiszem, ha jól emlékszem, egy héttel ezelőtt, Nagy Gábor Tamás, a Budapesti Önkormányzatok Szövetségének az elnöke volt a vendégem, és ő sem tagadta, hogy bizony éles a vita a BÖSZ, illetve Tarlós István főpolgármester úr között Budapest sorsát illetően. Ő akkor az mondta, mármint az elnök úr, hogy vannak elképzeléseik, viszont a kormánytól várnak javaslatokat. Milyen javaslatokat tesz majd a kormány Budapesttel kapcsolatban?
- Arra hiába várnak, ugyanis azt gondolom, hogy bár Budapest a nemzet fővárosa, azért Budapest jövőjével kapcsolatos kérdéseket elsősorban mégiscsak a budapestieknek kell eldönteni, illetve a Budapesten megválasztott vezetőknek kell egymás között megbeszélni, megtanácskozni, és ha változtatni akarnak a mostani renden, akkor javaslatot tenni. Mi ezt örömmel elfogadjuk. De a Fideszben a nyílt tervezés a szokás, tehát ha valaki valamit meg akar változtatni, akkor azt el kell mondani, híveket kell hozzá gyűjteni, érveket kell bemutatni, és egy adott időszak után, adott konzultációs menetrendet követően döntések is születhetnek. A kormány nem fog idő előtt ebben a kérdésben állást foglalni, megvárja, míg a budapestiek egymással dűlőre jutnak, de itt nem csupán arról van szó, hogy a főpolgármester meg a kerületi polgármesterek között van vita, ha Ön megkérdez Budapest ügyével foglalkozó lapszerkesztőket, építészeket, kultúrával foglalkozó embereket vagy éppen szociális munkásokat, akik mind Budapesttel foglalkoznak és Budapesten dolgoznak, rendkívül szerteágazó, sokfajta véleményt találhat. Ezek még nincsenek összegyűjtve.
- Két dologról beszéljünk még mindenképpen. Az egyik a jövő évi költségvetés. Önök mekkora befoltozandó lyukra számítanak a jövő évi költségvetésben? Tehát hogyha például abból indulunk ki, hogy idén negyedévre százmilliárd, akkor mondjuk jövőre négy negyedévre négyszáz milliárd?
- Lehetne így is gondolkodni. De ezt én nem is értem, mert én nem így szoktam gondolkodni. Egy költségvetést nem úgy kell elképzelnünk, mint egy adott méretű zsákot, ahol időnként lyukak keletkeznek, és be kell foltozni. Az Ön kérdése egy ilyen képet rajzol elénk, de én nem így gondolkodom. Legalábbis lehet, hogy más kormányfők másképp gondolkoztak erről. Én úgy gondolkozom, hogy itt egy ország. Magyarországnak vannak kérdései, vannak kihívásai, vannak veszélyek, amelyek fenyegetik, vannak dolgok, amiket meg akar oldani, van, amit jól csinál, és van, amit rosszul csinál. A költségvetés csak egy eszköz, amely arra szolgál, hogy a jól működő dolgokat megtartsuk, a rosszul működő dolgokat pénzügyi oldalról kijavítsuk, a veszélyeket elhárítsuk, és ott, ahol lehetőségek kínálkoznak, ott pedig teret nyissunk az emberek, illetve az állam számára. Tehát a költségvetést – csúnya szavakat fogok mondani – funkcionálisan kell összeállítani, nem pedig bázisalapon. A bázisalapon azt jelenti, hogy az előző évhez képeset százalékokban tologatom ide-oda a rendelkezésre álló eszközöket, és a végén kiderül, hogy van lyuk vagy nincs lyuk. Én sosem engedtem, hogy így gondolkozzunk a kormányban a költségvetésről. A funkcionális pedig az, hogy uraim, mit akarunk csinálni, minek van értelme? Lehet, hogy adtunk valamire pénzt tavaly, de kiderült, hogy annak nincs értelme, akkor azt nem kell folytatni. Hiába része a bázisnak, ezt a fajta érvelést a mostani kormányzat semmiféleképpen sem fogadja el, ezért mi minden évben az ország szükségleteiből kiindulva újra és újratervezzük a költségvetést. Lesznek most például is új fejezetek, amik korábban nem voltak, jövő héten ezzel is meg tud ismerkedni a közvélemény.
- Ami az ország jövőjét és gazdasági előremozdulását illeti, nem elhanyagolható szempont a belső fogyasztás növelése. Van-e a kormánynak valamilyen csodaszere arra, hogy ezt elérje? Hogyha például egyetlenegy dolgot mondok, jövedékiadó-emelés, tehát annak ellensúlyozására, ami okos emberek szerint visszafogja majd a belső fogyasztást, az meg majd a gazdaságot. Ön erről is nyilván másképp gondolkodik.
- Én teljesen. Meg kell mondanom, hogy én értem, hogy amit Ön mond. Az egy előttünk magasodó tabu, vagy nem tudom, micsoda, hogy a fogyasztás előtt le kell térdelni, és hajlongani kell, és a fogyasztást valami értékes és fontos dolognak kell tartani.
- Nem értékelni, növelni kell.
- Nézze, van, amikor az ember megengedheti magának, és úgy dönt, hogy fogyaszt, és van, amikor pedig úgy gondolja, ezt nem engedheti meg magának, és akkor nem fogyaszt. Vagy ha mégis, akkor hitelből, és ha ezt sokáig csinálja, akkor tönkremegy. Rámegy ő is, a családja is, a háza is, a kertje is, az autó is és mindene. Ezért minden embernek magának kell átgondolnia, hogy a jövőre vonatkozó terveiben mit enged meg magának, és mit nem. Van, amikor inkább takarékoskodni kell, mifelénk inkább az volt a divat, hogyha volt pénze az embereknek, akkor azokat respektálták, azokat tisztelték, akik nem elköltötték, hanem inkább megtakarítottak, és valami komoly, látható célra fordították később. Én tudom, hogy az elmúlt húsz vagy talán még hosszabb időszak alatt fölhalmozódott, létrejött egy olyan képzelet, hogy a világ csak akkor boldog, vagy akkor vagyunk boldogok, a világ csak akkor van rendben, hogyha folyamatosan növekszik. Én szerintem ez a bankárkorszakhoz tartozó gondolat. Hát van, amikor attól vagyunk boldogok, hogy a fogyasztás nő, van, amikor meg hiába nő a fogyasztásunk, mégis boldogtalanok maradunk. Tehát egyáltalán nincs az sehol leírva az emberiség történetének nagykönyvében, hogy csak azok a társadalmak lehetnek boldogok, amelyek egyébként napról napra képesek többet és többet fogyasztani. Én azt állítom, hogy bizony van egy olyan határa a fogyasztásnak, amikor az emberek egymással már kevesebbet foglalkoznak, és ezért látszólag, ugye, minden rendben van, mert többet fogyasztanak, de közben a normális emberi értékek, az együttélésnek a hagyományos rendje, az abból kinyerhető öröm, meg lelkierő elvész. Ezért civilizációk, amelyek látszólag nagyon jól növekedtek, mint egy üres csigaház egy idő után egyszer csak összeroppannak. Tehát én ezzel óvatos vagyok, én sose fetisizáltam a növekedést. Ezért én azt mondanám, hogy a jó gazdaságpolitika mércéje nem az, hogy van-e növekedés egy országban, vagy nincsen, van-e fogyasztás, vagy nincsen, hanem azt mondanám, hogy maradjon lehetőleg minél több pénz az emberek zsebében, hogy ők szabadon el tudják dönteni, hogyan akarják irányítani az életüket. Kicsit liberálisabban hangzik ez a gondolat, de ennyiben én ezt természetesen vállalom, mert nem gondolom, hogy az államnak kell eldöntenie az emberek helyett, hogy mit gondoljanak arról, hogy mi jó nekik. Ellenben az igenis dolga az államnak, hogy az emberek minél nagyobb mozgásteret kapjanak arra, hogy ezeket a döntéseket meghozzák. Ezért vagyok én egyébként egy bizonyos határig az adócsökkentés föltétlen híve.
- Na most, egy nagy huszárvágással, de még mindig az emberek akaratáról beszéljünk egy picit – választójogi értelemben. Amikor majd nem a gazdaságunkról, hanem konkrétan Önökről döntenek, nem várom Öntől természetesen, hogy a választójogi törvény összes módosítását most elmondja, beszéljünk a határon túliakat érintő választójogról. Zárójeles megjegyzést tennék ide: nemrég Csáky Pál, a Magyar Koalíció Pártjának elnökségi tagja volt a vendégem, aki azt mondta, hogy tárgyalásokat kezdeményeznek majd Önökkel, nem tudom, hogy ez azóta megtörtént-e, mert félő, hogy ez nemcsak az anyaországi magyarok és a határon túli magyarok, hanem a Felvidéken élő magyarság körében is megosztó lehet. Zajlanak-e már ezek a tárgyalások?
- Tudomásom szerint több mint egy év óta, mióta a kormányváltás megtörtént Magyarországon, a kormány megfelelő személyei különböző szintű, különböző tárgyalásokat folytatnak határon túli vezetőkkel jó néhány kérdésben, köztük rendszeresen a választójog reformjának kérdéséről is, a kettős állampolgárság kérdéséről is. Ezek zajlanak. Egy dolog biztos, hogy a Fidesz-frakciónak az az álláspontja, hogy a határon túli magyarok kaphassanak Magyarországon választójogi lehetőséget, azonban ennek egyetlen részletkérdését sem tisztázták. Nekem erről van egyébként egy saját, személyes álláspontom, de miután a belső viták sem jutottak még nyugvópontra, idő előtti volna, ha ezzel előhozakodnék.
- Eszembe sem jutott, hogy ezt megkérdezzem, mert megspórolom azt az időt, hogy úgysem mondja el.
- Szerintem ez bölcs.
- Hagyjuk inkább ezt meg Gyurcsány Ferencnek. Bár akkor meg lehet, hogy szívesebben beszélne inkább a választójogról. Tegnap, ugye, az országgyűlés felfüggesztette Gyurcsány Ferenc mentelmi jogát. Még nem volt rá példa, hogy miniszterelnököt közvádas eljárásban elővegyenek, és ha már a telefonokkal kezdtük, akkor zárjuk is le ezzel ezt a mai beszélgetést. Ez ügyben kapott-e már telefonokat, vagy számít-e rá külföldről?
- Azért én Európában minden vezetőt ismerek, és ők is pontosan tudják, hogy milyen ügyben érdemes engem fölhívni, mert végighallgatom őket, és melyek azok az ügyek, amikbe bele sem érdemes kezdeniük. Ebben az ügyben például, személyes ügyekben nem érdemes engem hívniuk, mert úgysem tudok velük erről beszélni. Másfelől kétségkívül Magyarországon ma az még szokatlan, de ha kicsit bátrabbak vagyunk, és hátrább lépünk egyet, vagy feljebb emeljük a fejünket, látószöget váltunk, akkor úgy tűnik, hogy Európában viszont ez a legkevésbé sem szokatlan. Ha csak a legutóbbi egy hét információit nézem, akkor Franciaországban, Izlandon, Szlovéniában, talán éppen Ausztriában is folyamatosan előkerül a politikusok felelősségének ügye, és ott egyáltalán nem olyan, kínlódó vagy kényelmetlen módon beszélnek erről a kérdésről, mint ahogy Magyarországon ez elő szokott fordulni, vagy akár a kényelmetlenség ellensúlyozásaképpen durván, mint ahogy Magyarországon elő szokott fordulni, hanem nagyon higgadtan, nyugodtan, tényszerűen beszélnek arról a kérdésről, hogy a politika sem lehet olyan terület, amelynek képviselői kívül vannak a felelősség világán. Mindenkinek, mint egy asztalosnak a munkahelyén, Önnek itt a riporter állásban, a politikusnak a saját helyén igenis felelősséget kell vállalni azért, amit tesz, vagy nem tesz. És ha kérdéseket tesznek fel ezzel kapcsolatban, akár hatóságok is, akkor arra válaszolni kell, és ha szükséges, akkor a hatóságoknak mindenkivel szemben, ha politikusról van szó, vele szemben is, úgy, mint az adott esetben előfordulhat, hogy Önnel szemben is, meg kell kérdezni bizonyos dolgokat és eljárásokat kell lefolytatni. Európában az utóbbi időben ez szinte természetesnek tekinthető folyamat, ezért senki sem kapta föl a fejét azon, hogy Magyarországon is előkerült a politikusok felelősségének a kérdése.
- Hogyha már az elszámoltatásnál tartunk, tényleg nagyon röviden a végén, elégedett az elszámoltatás ütemével?
- Nézze, az elégedettség szó meg az elszámoltatás két annyira különböző világ, hogy nem lehet őket egy mondatban említeni. Mert ugyan már miért kéne elégedettséget éreznünk azért, mert korábban az ország néhány vezetője csalt, lopott, hazudott, megkárosította az országot, és most emiatt bonyolult eljárásokat kell folytatni. Hát okot ad ez az elégedettségre? Inkább szomorúságra ad okot meg kedvetlenségre. Senki sem szereti ezeket az ügyeket. És nem szeretek vele foglalkozni. Mert mindenki normális országban akar élni, ahol nagy valószínűséggel lehetünk biztosak abban, hogy egyébként a megválasztott vezetők, akik közbizalmat élveznek, nem a saját személyes érdekeiket szolgálják a döntéseikkel, hanem a közösség érdekeit. Az európai hatalomgyakorlás kulturális hagyománya az, hogy hatalmat gyakorolni csak akkor szabad, hogyha a hatalomgyakorló egy önmagán túlmutató, saját magánál fontosabb cél érdekében teszi, illetve végi ezt a munkát. Amikor átlépik ezt a határt, akkor az emberek nem egyszerűen jogsértéssel találják magukat szemben, hanem azt tapasztalják, hogy a hatalomgyakorlás európai kulturális metszetéből lépett ki az, aki ilyesmit követ el. Itt elégedettségre semmi ok nincs. Egy kötelességről van szó, amit ha az ember kedvetlenül is, de el kell, hogy végezzen, mert a politika nem lehet a felelőtlenség világa, ezért hogyha a politika világban vetődik fel a felelősség kérdése, akkor a hatóságoknak ezeken a területeken, a politika területein is meg kell tenni azt, amit Önnel szemben vagy épp egy asztalosmesterrel szemben egyébként megtesznek.
- Szóval küzdelmes lesz az ősz? 
- Aminek meg kell lennie, annak meg kell lennie.
- Köszönöm szépen, hogy elmondta mindezt, Miniszterelnök úr! Köszönöm, hogy elfogadta a meghívást!
- Köszönöm, hogy itt lehettem.


orbanviktor.hu
