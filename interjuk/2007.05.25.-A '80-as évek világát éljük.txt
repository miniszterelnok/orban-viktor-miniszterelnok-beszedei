A '80-as évek világát éljük
2007.05.25.

            Orbán Viktor a Hír TV Péntek 8 című műsorában Bayer Zsolttal és Csermely Péterrel beszélgetett.
        


Csermely Péter: - Heves társadalmi és politikai vita dúl az egészségügyben a több-biztosítós rendszer bevezetéséről vagy nem bevezetéséről. Most ezt egy kicsit félre téve úgy gondolom, hogy lassan érdemes lenne elgondolkodni a több rendőrséges rendszer bevezetésén, amikor lehetne szerződést kötni az állampolgároknak egy olyan rendőrséggel, amelyik nem veri, és nem erőszakolja meg őket. Ez egy elég abszurdnak tűnő gondolat, de három hete még az is abszurd gondolat volt, hogy civilek fogják őrizni a rendőrségi objektumokat. Többek között erről is fogunk ma este beszélgetni. Ez itt a Péntek 8. Vendégünk Orbán Viktor, a Fidesz elnöke. Szervusz elnök úr, jó estét kívánok.
- Szervusztok, jó estét.
Cs. P.: - Szóval a rendőrség ez olyan téma lett, hogy az ember nem tudja, hogy nevessen, vagy zokogjon, vagy leginkább felváltva tenné. Te melyiket szoktad?
- Én a kétségbeeséshez közelebb álló lelkiállapotban szoktam fogadni ezeket a híreket, amiket a rendőrségről hallunk. Egyfelől azért, mert brutálisak. Tehát most már nem csak arról van szó, hogy korrupció itt-ott fölüti a fejét, vagy szervezetlenség, rendezetlenség uralkodik, hanem hogy a rendőrök védelmére bízott polgárokat támadja meg a rendőrség. Ez azért túl van minden határon. Ráadásul nőkről, vagyis nálunk, férfiaknál jobban kiszolgáltatott emberekről van szó. Mindannyiunknak van felesége, vannak gyermekeink. Van, akinek, nekem is nagy lányom, rossz belegondolni egy olyan országban élni, ahol a védelemre hivatott szervezet, a rendőrség ilyen minimum - mondjunk ennyit - bizonytalanságot kelt, rossz élni. Ugyanakkor a rendőrség az csak az egyik olyan kormányzat irányítása alá tartozó terület, ahol gondok vannak. Csak éppen, mert ez a mi védelmünkre hivatott, amikor ezzel ellentétes dolgok történnek, akkor az mellbe vág bennünket. De ugyanígy, ahogy most a rendőrség már nem látja el a feladatát, vagyis szétcsúszik, ugyanígy szétcsúszott már a közigazgatás, vagy annak legalábbis számos szelete. Ugyanígy szétcsúszott az egészségügy. Tehát azok - mondjuk úgy - a civilizációs társadalmi építmények, amelyeket az elmúlt 50-60 évben hoztunk létre, egészségügy, oktatás, biztonság, ezek szép lassacskán felmondják a szolgálatot.
Bayer Zsolt: - Kicsit tágítsuk ezt a kört maradva még természetesen itt. Adva van egy rendőrség, ahol egy hónap alatt azt hiszem, öt vagy hat olyan dolog derült ki, ami egész egyszerűen felfoghatatlan. Tehát kirabolt bankokba rendőrök járnak lopni.
- Másodosztályú rossz amerikai filmek.
B. Zs.: - Így van. Akkor van egy nemzetbiztonság, ahol lejárt konzervekkel csencselnek egyes munkatársak.
- Az még csak hagyján, hogy csencselnek vele, de behozzák a kereskedelmi forgalomba azokat a termékeket, amelyeket töredékáron hoztak be az országba. Ezáltal nem csak arról van szó, hogy ellopják, vagy legalábbis bizonytalan helyre terelik azokat a pénzeket, amelyekkel szegényeket kellene segélyezni, hanem ráadásul tönkreteszik a versenyt. Hiszen mások ugyanilyen termékekkel szintén a piacon vannak, csak nekik fizetniük kell mindent, ami a termelés első pillanatától a kereskedelmi forgalomba érkezésig egy terméket termel. Tehát a versenyt is eltorzítja.
B. Zs.: - Világos. Csak amit mondani szeretnék, vagy kérdezni szeretnék. Ugye nincs új a nap alatt. Tehát egyszer egy Hamlet nevű dán királyfi azt találta mondani kínjában, hogy rohad az államgépben valami. Most rohad, vagy egyáltalán beszélhetünk-e arról, hogy ma Magyarországon mintha úgy tűnne időnként, hogy nincs is már állam? Mint valami más.
- Én szeretném megismételni azt a gondolatot, amelyet volt módon az elmúlt két hétben több helyütt is elmondani. Szóval Magyarország valóban ma egy gyenge ország benyomását kelti. Mert milyen az az ország, amely képtelen arra, hogy a saját polgárait megvédje? Sőt, a rendőrségtől kell tartania. Nem képes működtetni a közigazgatást. Ahol széthullik az egészségügy. Ahol az oktatásügy nem látja el azt a funkciót, amiért létrehozták, vagy legalábbis egyre kevésbé. Ez egy gyenge ország. S a legrosszabb az egészben, hogy tulajdonképpen miközben az ország lépésről lépésre napról napra gyengül, akkor ebben az emberek nemhogy kevesebbet dolgoznának, vagy rosszabb minőségben teljesítenének, hanem egyre többet dolgoznak, és nem dolgoznak rosszabbul, mint korábban. Tehát nem lehet azt mondani, hogy a lustaság, az emberek nemtörődömsége, közömbössége sodorná ide az országot, hanem az a helyzet, hogy a politika teszi tönkre. Tehát ma Magyarországot a politika gyengíti le, és teszi tönkre. És ahelyett, hogy segítenek az embereknek, hogy megoldják az életük problémáit, ahelyett újabb és újabb akadályokat gördít az emberek személyes élete útjába.
Cs. P.: - Az a baj, hogy ez a politika egyre inkább leveti az álarcát. Két példát mondanék, ami önmagában, még évekkel ezelőtt is önmagában is óriási hír lett volna, ma meg már az ember csak legyint, és tovább tekeri a rádió gombját az autóban. Az egyik Demszky Gábor szépen elnyilatkozza a mikrofonba, hogy ugyan muszáj pályázatot kiírni az állatkert igazgatói posztjára, mert kötelező, de hát semmi értelme a pályázatnak, nem is tanácsolja, hogy bárki törődjön vele, mert úgy is Persányi Miklós lesz az igazgató. Hát egy szép gondolat. A másik pedig Keller László a frakcióülésén, aki fölállt, és megkérdezte Gyurcsány Ferencet, hogyha már meneszt egy csomó rendőr vezetőt, akkor miért nem rúgja ki a Szabadfi Árpádot, akinek remek fideszes kapcsolatai vannak. Most ez már az '50-es évek.
- Igen, mondhatjuk ezt is. Tehát, ha az '50-es évek alatt azt értjük, hogy a pártgondolkodás, a pártérdek, a hatalom megtartása, a mindenáron hatalomban maradni akarása maga alá gyűri az élet szinte minden területét, az állatkert igazgatójától a jó isten tudja, éppen milyen beosztást betöltő rendőrökig, akkor valóban a pártosodásnak egy soha nem látott, legalábbis az én életemben, én '63-ban születtem, az én életemben nem ismert mértéke rajzolódik ki. De a másik fele ennek, vagy másik oldala ennek az éremnek, hogy az a gondolat alakult ki a hatalmat gyakorlók fejében, hogy ezt megtehetik.
Tehát úgy látják, hogy a magyar közvélemény az oly mértékben rezignált, és amikor majd döntést kell hoznia az ő sorsukról, maradhatnak-e a helyükön vagy ne, kell változtatni, nem kell változtatni, legyen-e egy új politika, vagy maradjon a régi, akkor azt hiszik, hogy rendelkeznek olyan eszközökkel, amellyel újra és újra be lehet csapni az embereket. Szerintem ez a legrosszabb, és a legriasztóbb az egészben. Tehát, hogy nem elszólásról van szó, nem egyszerűen ostobaságról vagy szamárságról, hanem a még ez is belefér a mi kis demokráciánkba életérzés köszön vissza a mondatok mögül.
B. Zs.: - A kongresszusi beszédben úgy fogalmaztál még ott az elején valahol, hogy azt kell megtanulnunk, hogy mindig van lejjebb. Most ma este úgy érzem, hogy azért olyan sokkal lejjebb már nem lehet, de valószínűleg neked van igazad.
- Ez a fantáziád korlátozottsága miatt van ez. Az a helyzet, hogy mindig van lejjebb, és zülleni, mert ami most történik, az állam szétzüllése. Tehát nem egyszerűen csak egy hibás kormányzati döntéssorozat miatt megbénul valami, hanem rágja belülről, úgy, ahogyan Hamletet idézted, valamilyen baj, kórság, és egyszerűen szétzüllik. Na most a züllésnek nincsen - hogy mondjam - alsó határa. Mindig van lejjebb. Tehát ne áltassuk magunkat azzal, hogy elegendő, ha nézzük, mert már úgy sem romolhat tovább. Tehát nekünk, mármint a magyar választópolgároknak kellene megállítanunk az állam és a politika szétzüllésének, lesüllyedésének folyamatát. Mert magától nem fog megállni.
B. Zs.: - Akkor a legkényesebb kérdést fölteszem, amit egy politikusnak föl lehet tenni egy ilyen helyzetben. Ugye én könnyen formálhatok véleményt, és ezt most megteszem. Én nem értem, hogy a magyar társadalom ezt hogyan tűri még mindig. Éppen te fogalmaztál, hogy ezek azt hiszik, hogy az emberek, a társadalom annyira rezignált, hogy még ez is belefér. Úgy tűnik néha, hogy igazuk van.
- Régen volt az 1990-es választás, ma már nem emlékeznek rá nagyon sokan. Ráadásul, akik akkor születtek, azok már lassan 18 évesek lesznek, és választójoggal rendelkeznek. Tehát nekünk ugyan közeli, mert mindannyian részt vettünk benne valamilyen mértékig, és meghatározó élményévé vált az életünknek, de az emberek legtöbbje nem így van ezzel. És a politikusok is, különösen a baloldali, magukat baloldalinak mondó politikusok számára ez egy nagyon messzi élmény. Azért ne felejtsük el, hogy a '89-90-ben, amikor készülődtünk a parlamenti választásra, akkor a reform, magát reformernek nevező MSZP a választások megnyerésére készült, vagy legalábbis megkerülhetetlen politikai szereplője akart lenni a leendő demokráciának és többpártrendszernek. És igaz, hogy az emberek előtte, leszámítva bennünket, néhány tíz- vagy százezren, akik demonstrációkon, tüntetéseken részt vettünk, az emberek olyan nagyon nem voltak antikommunista vagy kormányváltó hangulatban, de amikor módjuk volt, hogy kifejezzék a véleményüket '90-ben, akkor valahova 10 százalék környékér szorították vissza a magát egyébként reformernek nevező, megújultnak gondoló, mai mércével mérve európai, fiatal miniszterelnökkel, Németh Miklóssal az élén, hát oda szorították őket vissza. Ez az élmény messze van. És azt gondolják, hogy az egy történelmi balszerencse volt. És kétségkívül az egy kiemelkedő pillanata volt a magyar történelemnek, de azért van egy olyan tanulsága a jövő felé nézve, hogyha az ember semmibe veszi a választópolgárokat, ha fittyet hány rájuk, ha rájuk dönti az országot, ha szétcsúszik a biztonságos élet minden eresztéke, akkor az emberek váratlanul nagy arányban tudnak nemet mondani egy politikára. Egy politikai elitre, és egy politikai pártra. Csak a mai MSZP vezetésének valahogy ez egy túlságosan - úgy tűnik - távoli élmény. Pedig én azért tanulmányoznám mindazt, ami akkor történt az ő helyükben.
Cs. P.: - Nem hinném, hogy én vagyok az első, vagy egyetlen magyar állampolgár, akiben megfogalmazódik az a gondolat, hogy körbenézek magam körül az országban, azt látom, hogy az állami erőszakszervek, szervezetek nemhogy megvédenek engem, adott esetben megtámadnak. Ami az egészségügyben folyik, azzal gyakorlatilag nem csak az én, hanem nagyon-nagyon sok, sőt mindegyik honfitársunknak, kivételezettek kivételével, egyszerűen az élethez való jogát korlátozzák, és szorítják háttérbe. Látom azt, hogy megint megnyitották a privatizációs listát. Most, aki Nemzeti Színházat óhajt venni, az vehet. Bár itt már fejlődtek a módszereik, mert utoljára felrobbantották, most csak eladják. Akkor itt állok én, vagy itt állunk sok százezren, vagy sok millióan, és azt kérdezem, hogy tulajdonképpen mire megy el az én adóm? Hol van?
- Jó kérdés. Ha végig nézzük azokat a kormányzati intézkedéseket, amelyek a privatizáció újbóli megnyitásáról szólnak, az egészségügyről, vagy éppen a rendőrséggel kapcsolatos döntéseket vesszük górcső alá, akkor egy lassan érthetetlen, elemezhetetlen, nagy halmazzá válik ez a sok probléma. Ha azonban kellő távolságból és jó látószögből nézzük a gondoknak ezt a halmazát, akkor három különböző dolgot el kell választanunk egymástól, mert egyébként nem fogunk kiigazodni a helyzetben.

Ugye van a haszonszerzés, kapzsiság, korrupció problémája, amely ma jellemzi az állam működését, és a kormány jó néhány döntését. Van az ostobaság nevű jelenséghalmaz, amikor egész egyszerűen a kormányzásra való alkalmatlanság nyilvánul meg egy-egy átgondolatlan, következményeket elhanyagoló, vagy nem is számba vevő döntés következtében vagy mögött. És van a harmadik probléma, ez pedig az, hogy ott, ahol a mi életük számára fontos területeket, egészségügy, közigazgatás, vagy éppen oktatásügy, át akarnak szervezni, akkor azt egy olyan elv nevében teszik, amelyből a magyar társadalom többsége nem kér, és szerintem egy elhibázott terv.
Tehát itt összecsúszik az emberi gonoszság, kapzsiság, korrupció, az emberi butaság, korrupció, vagy bocsánat, a rossz kormányzati döntések, és alkalmatlanság, valamint egy rossz elv, amely szerint megpróbálják irányítani, szervezni a magyar társadalom életét. Most egyes kormányzati döntések egyik, vagy másik kategóriába tartoznak. Érdemes őket e szerint külön választani, hogy pontosan meg tudjuk érteni, hogy mi zajlik ma Magyarországon.
B. Zs.: - Akkor az egészségügyben mi zajlik?
- Az egészségügyben egy rossz elv a meghatározó elem. Az az eszme vezeti a kormányzó pártokat, hogy akkor lehet harmonikusan, kiegyensúlyozottan és biztonságban élni egy országban, akkor jutunk el legközelebb az igazságossághoz, ha az emberi életnek minél nagyobb területét vonjuk, tesszük a piac részévé, és tesszük az üzletszerű működésű világ részévé. Tehát az egészségügy akkor jó, hogyha piaci alapon szervezzük meg. Ez a meghatározó elv. Tehát az első dolog. Természetesen ostobaság is van, mert mondjuk úgy beosztani a kórházakban az ellátás és a beutalás rendjét, ahogy tették a sok ismert hibával, az ostobaság számlájára írható. És persze van a dolgok mélyén korrupció is, mert nagy valószínűséggel jó néhány kórházat, kórházépületet már ingatlanspekulánsok kinéztek maguknak, és meg lennék lepve, hogyha a kormány tisztviselői erről nem tudnának.
Tehát természetesen ott van mind a három jelenség, de a meghatározó, ami a legfölül van, ami a bajok igazi gyökere, hogy egy rossz eszme, egy ilyen neoliberális, mindent a piac old meg legjobban eszme nevében próbálják átrendezni a magyar egészségügyet. Különböző probléma, mert ez önmagában gond, szerintem vitatni kell ezt az elvet, és egy másik, egy alternatív megoldást kell javasolni. De ettől függetlenül létezik az a probléma is, hogy egyébként őket erre senki nem hatalmazta föl. Mert amikor arról volt szó, hogy akarunk-e ilyen egészségügyet, akkor nekünk nem adták meg a lehetőséget, hogy igent vagy nemet mondjunk, mert eltagadták ezt a szándékot. Nem tudtak hozzá a választópolgárok viszonyulni.
Cs. P.: - Az egészségüggyel kapcsolatban még van valami, amit nem nagyon értek. Tehát itt a két nagy meghatározó pártról beszélve a Fidesz elutasítja a több-biztosítós rendszert, az MSZP erősen vonakodni látszik a kérdést illetően, a 2 százalékos, nem is nagyon létező SZDSZ pedig sürgeti. Most ez hogy van, hogy ez az apró párt dönti el, hogy mi legyen?
- Szerintem ez egy érzéki csalódás. Tehát nem az SZDSZ dönti el, az MSZP dönti ezt el, és az MSZP akarja a több-biztosítós modellt. Csak ez egy hazudós párt. Tehát nem egyenesen megmondja, hogy mik a szándékai, hanem úgy csinál, mintha nem akarná, és a végén jól fog neki esni, amikor megtörténik. Még annyit hadd tegyek ehhez hozzá, hogy az egészségügy az a legkiválóbb példa arra, hogyan jutunk el látványos döntések nélkül is, hogyan sodródunk egy olyan helyzetbe, amikor senki nem hirdette meg azt az elvet, hogy az egészséghez való hozzáférés, az állam által szolgáltatott egészségügyi ellátáshoz való hozzáférés az pénzügyi vásárlóerő, anyagi helyzet függvénye lesz. Ezt senki nem hirdette meg, de ma ez a helyzet. Ugye, ha az embernek van egy komolyabb problémája, akkor fölírják egy várólistára. Ez sem jó, mert eddig nem voltak ilyen hosszú várólisták. Most sokkal hosszabbak, "hála" ennek az úgynevezett reformnak, tehát ennek sem örülünk, de ugye ez azt jelentené, akkor minden magyar állampolgárt fölírnak, akinek ilyen egészségügyi problémája van, és műtétet, vagy ellátást szeretne, erre a várólistára. Ez eddig azt jelenti, hogy mondjuk az adónkért és a járulékunkért cserébe, azonos elbánásban van részünk. Igen ám, de abban a pillanatban az állam által szolgáltatott ellátásban a gazdagoknak módjuk van arra, hogy ezen a várólistán, még ha a végén is helyezkednek el, a pénzükkel az élre ugorjanak, és ők megkapják gyorsan és azonnal a szükséges beavatkozást, míg a szegényeknek, akiknek nincs pénzük, azoknak várniuk kell egész addig, míg mindenkinek, akinek pénze van, ő eléjük nem vásárolja magát. Még akkor is, ha később iratkozott föl arra a listára. Ez az a világ, amire mi azt mondjuk, ez elfogadhatatlan. Mert ha valakinek van pénze, és sürgős megoldást akar a gondjára, és a magyar rendszer, mármint állami rendszer nem tudja megoldani, ami egyébként helytelen, de ha már ez így van, akkor persze a magánvilágban vásároljon magának szolgáltatást. De az állami világon belül tud a pénzével olyan emberek elé kerülni, akik egyébként ugyanolyan állampolgárok, mint ő. Tehát azt akarom csak ezzel mondani, hogy kialakul, lépésről lépésre épül ki körülöttünk az a világ, amely a szegényeket az út szélén hagyja, nem törődik velük. Ha jut rá idő, energia, ellátás, kapacitás, majd velük is törődünk, akinek pénze van, azt vesszük előre. Erre mondom én, hogy ez egy rossz elv. A mostani kormánykoalíció ezt az elvet vallja. Mert ha valaki azt mondja, hogy a piac részévé kell tenni az egészségügyet, ez azt jelenti, a piacon a tőkeerő meg a pénz érvényesül. Az azt jelenti, hogy amit a piac részévé tettünk, egészségügy, ott is ez az elv fog érvényesülni. Ezért szerintem, ezt az elvet kell megkérdőjelezni. Ezt kell visszautasítani. E helyett a politika helyett kell egy másik politikát, egy új politikát meghirdetni, amely azt mondja, hogy az államtól azt várjuk el, hogy a járulékunkért, és az adónkért cserébe megszervezze az egészségügyi szolgáltatást, és ott nincs különbségtétel pénzügyi, anyagi helyzet szempontjából állampolgár és állampolgár között. De ugyanez épül ki lényegében már szeptembertől a fölsőoktatásban is. Mert azok a családok, ahol meg tudják fizetni a tandíjat, azok a nebulók, azok a csemeték azok felsőoktatásba fognak menni, azok a gyerekek, akik szegény családba születtek, de egyébként nem tudnak kevesebbet, és képességeik alapján nem kellene őket hátrább sorolni, pedig nem fognak bejutni az egyetemre, mert nem tudják fizetni a szülők a tandíjat.
Tehát lassan a pénz, vagyis a rendszerváltás után, '90-től kezdődően kialakult, '90 utáni időszakban megszerzett vagyonosodási, anyagi, gazdasági pozíciók határozzák meg, hogy a következő 10-20-30-50, nem tudom, hány évben pontosan mi lesz ember emberhez való viszonya. Milyen hierarchia jön létre, a legalapvetőbb emberi igények, oktatás, gyógyítás, lassan a biztonság is erre a területre jut, hisz a biztonságot is meg kell vásárolni, és akinek lesz pénze, meg is fogja vásárolni. Az állam a többieknek meg nem tudja nyújtani, mert ilyen rendőrséggel erre nem lesz képes. Kiépül a szemünk előtt egy olyan világ, amit én személy szerint mélyen ellenzek. A sors fintora, hogy ezt a világot egyébként egy magát úgymond baloldalinak nevező kormányzati elit fogja kiépíteni.
Cs. P.: - Néhány napja azt nyilatkoztad, hogy a Fidesz bármelyik pillanatban készen áll a kormányzati felelősség vállalására. Most nincs ilyen helyzet, de hogyha körbenézünk, csak az egészségügynél maradva, az egy romhalmaz, amit már eddig a pillanatig is hagytak maguk után, mi lenne az első intézkedéssorozata vagy csomagja a Fidesznek?
- Nekünk van egy átfogó egészségügyi reformtervünk. Ennek a fő vonalait 2001-ben fektettük le Mikola István minisztersége alatt. Úgy hívták, hogy népegészségügyi program. Ezt mi folyamatosan aktualizáljuk. Mikola úr rendszeresen elvégzi a szükséges változtatásokat ezen a törvénycsomagon úgy, ahogy egyébként a valóság ezt megköveteli. Tehát abban a pillanatban, ahogy előállna egy politikai váltás lehetősége, akkor Mikola leendő miniszter úr elé venné ezt a programot, és elkezdenénk végrehajtani azt, amit már egyébként már 2001-ben, igaz, csak egy-két kezdő lépés erejéig, de megpróbáltunk bevezetni. Ez azt jelenti egyébként, több-biztosítós modell nincsen. Azt felejtsük el. Egy biztosító van, egy állami kézben lévő biztosító. A várólistákat azokat visszanyesnénk, lerövidítenénk, és ha lehet, megszüntetnénk. A vizitdíjat föl kell számolni. Sorolhatnám tovább azokat a szakmai kérdéseket, amelyek egyébként a Fidesz honlapján elérhetőek mindenki számára.
B. Zs.: - Úgy fogalmaztál a kongresszuson, hogy mondjunk le a lemondásról. Amivel én maradéktalanul egyetértek, csak most szeretném megkérdezni tőled. Van egy orvos, doktor nő, történetesen ő volt a svábhegyi gyerekklinika főorvosa. Négy szakvizsgával, nyelvvizsgával, az életét tette rá, hogy ott gyerekeket gyógyított húsz vagy harminc éven keresztül. Majd jött néhány igazán aljas semmi ember, akik azt mondták, hogy az asztmásoknak nem jó levegőre van szükség, és bezárták a svábhegyi gyerekklinikát.
- Én itt mondanék egy mondat erejéig valamit, ha megengeded Zsolt, aztán térjünk vissza a doktornőre. Ez a mondat az én fülemben is fönnakadt. És hallottam még azt a mondatot is, hogy a modern...
B. Zs.: - Igen, a modern orvostudományban gyógyszer kell, nem jó levegő.
- Nem jó levegő kell, hanem gyógyszer. De ezt kik mondják? Egy olyan anyagi helyzetben lévő emberek mondják ezt, akik, ha azt veszik észre, hogy a gyerekük nehezebben veszi a levegőt, akkor megengedhetik maguknak, hogy a XII., vagy ki tudja, hányadik, mindenképpen a jobb levegőjű kerületekbe költözzenek.
B. Zs.: - Vagy a Sós-tenger partjára.
- Tehát az a helyzet, hogy ezt olyan emberek vágják bele a kiszolgáltatott, a családok képébe, olyan szülők képébe, akik egyébként rettegnek a gyerekük megbetegedése miatt. Ha van valami, amitől az ember retteg, hogy a gyermeke valami nehezen gyógyítható, vagy gyógyíthatatlan betegséget kap. Tehát olyanok vágják a képükbe a szegény embereknek, akik egyébként gond nélkül megszerzik maguknak az élet azon egészséges környezetét, amelyek ezek a családok csak a kórházon tudnak a gyerekek számára megszerezni. Hát ez, én nem is értem, hogy még egy jó idegzetű társadalom is miért viseli el, hogy ilyen emberek, államtitkárok, miniszterek, közmegbízatást betöltő emberek legyenek.
B. Zs.: - Ez volt az a pillanat, amikor én is azt gondoltam, hogy az emberek ki fognak millió szám tódulni az utcára. Nem tették. De az a kérdésem, ez a doktor nő, aki most ott áll negyven-egynéhány évesen, az életművét tették félre, és kérdőjelezték meg. Tehát ő például hogy mondjon le a lemondásról. Mit tudunk neki mondani, hogy ne bolonduljon meg?
- Először is, ha lehet, ne hagyja el a szakmáját. Ha mégis rákényszerül, mert könnyen úgy fordulhat az ember élete manapság, hogy a megélhetés szorítása miatt el kell hagynia a szakmáját, akkor készüljön lélekben arra, hogy ez nem végleges. Mert a mostani állapotokat meg lehet változtatni. Össze kell fogni az elégedetlen, az útszélen hagyott, a félre lökött és a megalázott embereknek, össze kell fogniuk, és az első adandó alkalommal politikai változást kell elérni, hogy Magyarország ismét egy olyan ország legyen, hogy többdiplomás, gyermekgyógyítással foglalkozó orvosok azok ne valami képzettségükhöz nem passzoló forrásból vagy szakmából tartsák el a családjukat, hanem visszatérhessenek ahhoz, amihez értenek. Hát egy orvos kiképzése egyébként egy társadalomban az rendkívül jelentős közösségi áldozatot igényel. Egy-egy orvosi diploma megszerzése túl azon, hogy magának a diáknak is nem kevés forintjába kerül, hiszen hosszú-hosszú éveken keresztül kell tanulnia, szakvizsgát tennie, de az állam is óriási összegekkel járul ehhez hozzá, mert nekünk szükségünk van ezekre az orvosnőkre. És ehhez képest kilökjük őket a szakmájukból, és úgy látom, hogy tucatszám engedjük el őket külföldre, hogy aztán a jó ég tudja, kik érkeznek majd Magyarországra helyettük, akikhez majd elvihetjük a gyerekeinket, hogy gyógyítsák meg.
B. Zs.: - De a Józsefvárosba, mert ott ugye gyógyszer kell és nem jó levegő.
- Így van. Tehát én azt gondolom, hogy tartson ki. Én egyetértek azokkal, akik azt mondják, hogy a kormány magától nem fog jobb belátásra térni. Ugye, még egyszer mondom, mert három problémától szenvedünk. Az egyik a korrupció, a becstelenség, itt nem látom, hogy jobb belátásra térnének. A második, az ostobaság fölött ott nem a jobb belátásra térés a megoldás, tehát úgy látom, hogy azon sem lehet segíteni. A harmadik pedig, hogy egy rossz eszmét vallanak arról, hogyan kell szervezni a társadalom életét, és nem látom, hogy meg tudnánk őket győzni, hogy egy másik eszme szerint kellene inkább holnaptól szervezni a magyar társadalom életét. Tehát én nem látok arra esélyt, hogy a mostani állapotok azok a kormányon belül bekövetkező szándékmódosítással megváltoztathatók lennének. Egyetlen esélyt látok: politikai fordulatra van szükség. A rossz eszme helyett egy másik eszmét kell a szerveződés, a társadalom életének szerveződése középpontjába állítani. Az ostobaság helyet a szakértelmet kell visszahívni, és a kapzsiságot, korrupciót pedig ki kell irtani az államigazgatásból, és meg kell próbálni tiszta lappal indulni.
B. Zs.: - A beszélgetésnek ez az a pontja, ahol egyszerűen ki kell lépjek egy picit a szokásos szerepből. Szóval Viktor! Mi '88. március 30-án együtt alapítottunk egy FIDESZ nevű ifjúsági szervezetet. Jó régen volt. Eltelt azóta 19 év, ha jól számolom. S itt ül a nyakunkon az akkori komplett KISZ KB. De tokkal-vonóval. Gyurcsányostul, Szilvásystul, Bajnai Gordonostul itt ül a KISZ KB a nyakunkon.
- Az hagyján, hogy a mienken, de a magyar nép nyakán.
B. Zs.: - Szóval Viktor! Hogy jutottunk ide? Arra keresem a választ, kicsit félve és bizonytalanul, hogy amit Für Lajos már pedzegetett két hete egy interjúban, hallgattam tőle. Azt mondta a drága öreg, hogy nagy hiba volt azt gondolni '90-ben a rendszerváltáskor, hogy ezek majd elmennek maguktól, és aztán soha többet vissza se jönnek. Tényleg nagy hiba volt?
- Hát tudnék ilyen általánosabb társadalomfilozófiai nézőpontból is visszatekinteni a mögöttünk hagyott 17 esztendőre. De ez részben a műsor kereteit feszítené szét, részben pedig azt hiszem, hogy vannak erre nálam avatottabbak. Tehát én a saját kaptafámnál maradok, és politika felől nézve.
B. Zs.: - Abból az estéből induljunk ki ott.
- Azt kell mondanom, hogy a demokrácia az egy küzdelem. Ahol különböző eszméket, nyílt vagy rejtett szándékokat képviselő szereplők lépnek a közvélemény elé, és a választójog éppen hatályos szabályai szerint a tisztelt nép, a közvélemény pedig dönt arról, hogy mi legyen az országgal. Ezekkel a döntésekkel jutottunk idáig. Most természetesen egy politikai szereplő, mint amilyenek mi is vagyunk, nem háríthatja vissza a felelősséget a választópolgárokra mondván, hogy hát tetszettek volna jobban dönteni. Mert ők meg azt mondják, hogy tetszettek volna világosabban beszélni, jobban megfogalmazni az alternatívát, és egy számunkra érthetőbb utat mutatni annál, mint amire szavaztunk.
Tehát ez a párbeszéd így a süketek párbeszéde lenne, ezért nem javaslom a jobboldalnak, hogy ebbe az irányba érveljen, hanem próbálja számba venni azt, hogy mitől következett be, miért fordult elő az, hogy 2002-ben egy sikeres kormányzás után, amikor élenjárók voltunk, amikor azt mondtuk mindannyian, beleértve a baloldalt is, tehát még akkor hatalomra visszatérni készülő MSZP-t is, hogy 2007-ben Szlovéniával együtt be fogjuk vezetni az eurót.
B. Zs.: - Most vezetnénk be.
- Ott lennénk, mint a szlovénok. Tehát miért döntöttünk úgy 2002-ben, hogy ez ne így legyen, és miért döntöttünk 2006-ban, hogy azon az úton menjünk tovább, amely 2002 és 2006 között az országot ide juttatta. Ezt elemezni kell.
Cs. P.: - Bocsáss meg, hadd kapaszkodjak bele egy mondatodba. Azt mondtad, hogy a demokrácia küzdelem, egy harc, ahol a közélet szereplői különböző programokkal, elvekkel lépnek a közvélemény elé, és mérettetik meg magukat. No de hát ez a baj. Hát nem lépnek. Nem lépnek oda a közvélemény elé. Holnap lesz egy éve, hogy elhangzott az őszödi beszéd, ami nem beismerés volt, hanem a maffiatagok beavatása. Mert ez kiszivárgott beszéd volt, nem vallomás. Hát ez a kormány, ez a miniszterelnök ez végig hazudta saját bevallása szerint az évet. Tehát nem lép ki a közvélemény elé. Ennek a demokratikus feltételnek nem felel meg. Teljesen mást mond egy-két nap leforgása alatt.
- Ez azt a problémakört érinti, hogy képes-e a demokrácia megvédeni saját magát a nem demokratikus törekvésekkel és politikai erőkkel szemben. A válasz az, hogy Magyarországon nem volt képes arra a magyar demokrácia, hogy megvédje saját magát. Ki lehetett iktatni olyan fontos intézményeket, amelyeknek az lett volna a dolguk, hogy ezeket a kormányzati szándékokat, hazugságokat, megtévesztéseket, szervezett hazugsághadjáratot fölszínre hozzák, és bemutassák az embereknek. Sajnos erre a magyar demokrácia nem bizonyult alkalmasnak és elég erősnek. Visszatérve történeti okokra anélkül, hogy hosszan elemezném én ezt. Egy ország életét az határozza meg, hogy a politikai közéletnek kik a meghatározó szereplői. Hiszen, amikor dönteni kell az ország előtt álló következő irányáról, akkor abból választunk, ami van. Tehát fontos, hogy ki a választék.
Ugye '90-ben a magyar társadalom, illetve azt is mondhatnám, hogy a demokratikus politikai elit kapott egy lehetőséget arra, hogy újra rendezze a színpadot. Ugye az MDF megnyerte a választást, az SZDSZ egy MDF-fel nagyjából azonos méretű komoly erővé vált, és valahol 10 százalék környékére szorult vissza az utódpárt. Akkor kapott a demokratikus politikai közélet, közvélemény, mi magunk, parlamenti képviselőket is beleértve egy esélyt arra, hogy új ra rendezzük a politikai élet, mondjuk úgy, színpadát vagy életét. Ezzel nem tudtunk élni. Most lehet keresni a felelősséget.
A lényeg az, hogy négy év elteltével nem újra rendeződött a politikai élet, a politikai közélet világa, hanem az, aki itt a közvélemény egy demokratikus döntéssel '90-ben visszaszorította 10 százalékra, az egy abszolút parlamenti többséggel rendelkező politikai erővé tudott válni. Ehhez persze sok minden kellett. Történelem, nehéz örökség, a szocializmus gazdasági tehertétele, amely agyonnyomta az első demokratikus kormányt.

Na de akárhogy is hárítjuk ezt mindenfajta külső okokra, a végső felelősség mindig csak úgy nálunk van mindannyiunknál, akik nem az MSZP-ből jöttünk a demokráciába, és kaptunk egy esélyt, hogy valami mást építsünk föl. Ennyire futotta '90 és '94 között. '94-ben visszajöttek, tulajdonképpen egy hatalmas nagy egyetlen párt uralta a magyar közéletet, hiszen egy nagy párt jött létre, és egy középpárt az SZDSZ-szel. A kettő együtt ment kormányra, és ott voltak a törmelékek, közöttük egyébként kedves Zsolt a közösen alapított pártunk, vagy ifjúsági szervezetünk, a Fidesz akkori formációja is. Innen jutott el a jobboldal iszonyatos erőfeszítések, és munka árán, hogy '98-ra megváltoztatta ezt a helyzetet, mert két nagy párt lépett már színre.
Az MSZP mellé közben fölnőtt az egyesített - mondjuk úgy - nemzeti oldal vagy polgári oldal is. Sőt '98-ban meg is nyerte a választást. Sőt '98 és 2002 között messze nem hibátlanul, na de a mai mércével mérve hát jól kormányzott. Hát az országot a Bokros-csomag sokkjából és utóhatásaiból elvittük a Szlovéniával együtt vezetjük be az eurót állapotába 2002-re. Majd a szocialisták iszonyatos erőket mozgósítva ezeknek a nemes, és kevésbé nemes változatát is ide értem, nagypárti mivoltukat kihasználva megnyerték a választást, és azóta azért küzdenek, hogy mindenfajta társadalmi támogatottság és elfogadottság nélkül mindig fönn tudják tartani a nagypárti státusukat. Anélkül egyébként, hogy az országot előre vinnék, hogy fejlesztenék, hogy a jövőre nézve olyasmit tudnának mondani, amelyet aztán végre is hajtva valóban jót tudnának tenni ennek az országnak.
Mi pedig próbálunk lépést tartani velük, és azt mondani a magyar választópolgároknak, hogy ne higgyék, ne higgyétek el, hogy csak egyetlen lehetőség van előttünk. Beletörődni abba, hiszen a kormányzó párt ezt mondja, beletörődni abba, ami van. Hanem azt mondjuk, hogy de hát ezen lehet változtatni. De továbbra is két nagy párt határozza meg a politikának a közéletét, a szellemi arculatát, az eszméit. És a mostani küzdelemnek, túl azon, hogy az ország sorsa is a tét, a pártok közötti viszonyban van egy olyan tétje is, hogy melyik politikai erő az, amely képes hosszú távon megbízható, szavahihető, fölkészült pártként nagy meghatározó szereplője maradni a magyar politikai életnek, és ki lesz az, aki a teljesítménye, a lebukása, a szavahihetetlensége okán visszasüllyed a közép- vagy a kispárti pozícióba.

Tehát én azért bízok abban, hogy nem kell nekünk elviselni a szocialistákat, és eltűni őket, meg mindazt, amit művelnek Magyarországgal 2010-ig, mert ma a szocialisták a nagypárti létüket kockáztatják, vagy talán már kockáztatták is, és saját magukat vágják vissza egyre kisebb párttá a jövőt illetően. Hogy ezt meddig tűri el, nem a tisztelt magyar nép, mert az egy kérdés, hanem maguk a baloldali emberek, baloldali szavazók, akik ennek a pártnak mégis csak a híveit, a támaszát adják, vagy párttagok, ők tartják ezt a pártot, meddig tűrik ezt az öncsonkítást? Énszerintem, ennek van egy határa. A választ ugyan nem tudom, de biztosan van egy határa. A határ nem 2010-ben van, hanem szerintem sokkal korábban.
B. Zs.: - Váltsunk egy másik témára. Úgy fogalmaztál szintén a beszédedben a kongresszuson, hogy a mezőgazdaság a jövő ágazata, a falu pedig a jövő életformája. Amivel én maximálisan egyetértek, így vakon. Tudnék is érvelni mellette, de ehhez képest azért a világ úgy tűnik, hogy ezzel a mondatoddal szembe halad. Legalábbis Magyarországon aztán mindenképpen.
- A világ egyes nagyobb területein is. Európa azért már nem ilyen egyértelmű.
Cs. P.: - Hát az unióban éppen most azt fontolgatják, hogy a mezőgazdasági támogatásokat azért csak meg kell nyirbálni.
- Ezt mindig fontolgatják, de nem fogják.
Bayer Zsolt: - Polgárjogot nyert már ugye az a gondolat, hogy akár ezt meg is kell szüntetni. A falut ez a kormány gyakorlatilag ellehetetleníti, tönkreteszi. Se posta, se közlekedés, se vonat, lassan busz se lesz. Minek? Tehát ez a mondat, ezt valahogy alá kéne támasztani, el kéne hitetni az emberekkel.
- Nekem az a véleményem, hogy a jövő egyik nagy kérdése Európában mindenképpen az élelmiszer-biztonság kérdése lesz. És szerintem Európa nem fogja megengedni magának azt, hogy a világ Európán kívüli részeiből érkezzen az európaiak által fogyasztott élelmiszerek egyre növekvő hányada. Európának saját mezőgazdaságra van szüksége. Aztán szeretnénk piacokat persze a saját európai térségünkön is, és versenyképesek is vagyunk szerintem, a világ más piacaiért folytatott versenyben, beleértve Afrikát vagy az Egyesült Államokat is, ahol szintén erős mezőgazdaság-támogató rendszer működik. Csak ezt el szokták felejteni, de az igazság mégis csak ez. Tehát én azt hiszem, hogy a mezőgazdaság fontos lesz.

Én a mezőgazdaságban éppen ezért kevésbé a gazdaságnak az egyik haszontermelés, tehát profittermelés szempontjából jelentős ágazatot látom. Én nem így nézem a mezőgazdaságot, hanem a foglalkoztatás, a tájvédelem, a kultúrközeg fönntartásának a feladatát fogja ellátni a mezőgazdaság úgy, hogy közben egyre tisztább, jobb minőségű élelmiszereket fog előállítani, mert az európai piac, az európai emberek ilyenekhez ragaszkodnak. Egyre növekvő arányban akarnak ilyesmit fogyasztani.
B. Zs.: - Jelentem, Ausztria így működik már.
- Így van. Tehát én azért mondom, hogyha Európában körül nézünk, akkor semmi okunk arra, hogy kétségbeessünk a mezőgazdaság jövője miatt. Ha Magyarországon nézünk körül, akkor más a helyzet, úgy, ahogy leírtad. De itt megint csak az a helyzet, hogy nem a ráolvasás segít, politikai fordulat. Ezt akkor is így látom, hogyha egyébként van néhány olyan döntése az agrárminisztériumnak, amellyel egyébként egyet lehet érteni párthovatartozásra való tekintet nélkül. Például végre a külföldiek által behozott dömpingáruknak legalább egy részénél fölemelte a hangját. Nem volt még ilyen szocialista kormány alatt, hogy ez megtörtént volna. Most végre ez egyszer-kétszer bekövetkezett, és nem is eredmény nélkül.
Cs. P.: - Elnök úr! A Fidesz is, és személyesen te is elég sok lapot tettél erre az úgynevezett több kérdéses népszavazásra. Eléggé tisztán látszik azonban, hogy a kormány az Országos Választási Bizottság nevű arcátlan cselédje lévén ezt nagyon igyekszik, és az is lehet, hogy meg is fogja akadályozni.
- Mert ők is tudják, hogy ez a legfontosabb kérdés ma.
Cs. P.: - Ezek szerint lesz népszavazás?
- Szerintem az esélyek jók. Magától nem lesz. Tehát ma olyan világban élünk, kedves Zsolt, mint ahogy '80-as évek végén éltünk, amikor alapvető demokratikus jogokat is ki kell harcolni. Akkor ez természetesnek tűnt, mert nem volt demokrácia Magyarországon. Most sincsen, mert most egy demokrácia nélküli többpártrendszer van, csak úgy gondoljuk, hogy demokráciában élünk. De egy demokráciában ki kell harcolnunk magunknak az alkotmányban biztosított demokratikus jogainkat. Például, hogyha a fölfogásunk szerint, mármint a választópolgárok fölfogása szerint csődöt mondott a közvetett demokrácia, tehát a parlamenten keresztül történő jó döntések lehetősége megszűnt, akkor néhány fontos kérdésben kénytelenek vagyunk közvetlen mi magunk dönteni.

Ezt a lehetőséget, ezt az utat, a népszavazás útját a magyar alkotmány nyitva hagyja, megnyitja, fölkínálja a magyar választópolgároknak. Ez jogunk, nem lehet tőlünk elvenni. Csak olyan bürokratikus szabályozókat épített ki a politika az elmúlt tíz-egynéhány esztendőben, hogy bizonyos kiskapukat és ellentmondásokat kihasználva a kormánnyal összejátszó, annak ágenseként működő Országos Választási Bizottság el akarja torlaszolni ezt az utat. De szerintem nagyon nagy fába vágták a fejszéjüket, mert nyilvánvaló, hogy szembemennek az Alkotmánybírósággal. Tehát ma az a példátlan eset áll elő Magyarországon, hogy az Alkotmánybíróság döntését egyetlen testület, mert nincs több ilyen ma Magyarországon, nem fogadja el magára nézve kötelezőnek és az Országos Választási Bizottság. Az a kérdés, hogy meddig teheti meg az Országos Választási Bizottság, hogy az Alkotmánybíróság döntése fölé helyezi saját magát, és nem fogadja el azt magára nézve kötelezőnek.
Én várom, hogy a következő hetek-hónapok további fontos fejleményeket hoznak majd, és a népszavazásra alkalmas kérdésekben hat vagy hét ilyen kérdést gondolok én, meg fog történni a népszavazás. És az adjon nekünk erőt, és az tegye tisztává a látásunkat, hogy milyen erőket mozgósít a másik oldal annak érdekében, hogy az emberektől ezt a jogot meg tudják tagadni. Ez mutatja igazán, hogy milyen fontos dolog a népszavazás.
B. Zs.: - Vegyük azt az ideális pillanatot, ami reméljük, hogy hamarosan el is következik, nem tudja tovább a választási bizottság, nem tud tovább szembemenni az Alkotmánybírósággal, meg mindenkivel. Lesz népszavazás, eredményes lesz, érvényes lesz, a Fidesz által feltett kérdések megkapják a támogatást. Másnap reggel fölkel a nap, na és akkor mi van? Ezt, Gyurcsány Fletót ismerve, azt fogja mondani, és megvonja a vállát.
- Hát először is a népszavazás nem holnap lesz, hanem kicsit később. Tehát nem tudjuk, ki vonhatja meg a vállát meg akkor. De ne lássuk ennyire biztosan a jövőt. Másodsorban ez attól függ, hogy mennyien mennek el, és milyen arányban foglalnak állást. Tehát egy, a kormány reformtörekvéseinek középpontjában álló kérdéssorban, mint ami az egészségügy, a tandíj, hogy csak kettőt érintsek ezek közül, esetleg a több-biztosítós modell kérdése, tehát, ha ezekben a kérdésekben elsöprően a kormánnyal szemben foglal állást a közvélemény, és azt mondja, hogy nem hatalmaztunk föl erre benneteket, és nem is tűrjük el, hogy ezt tegyétek velünk, én szerintem nem lesz, aki megvonja a vállát, ennek sokkal súlyosabb következményei lesznek. De Urbán Flóri, aki most az edzőnk Felcsúton, azt szokta nekem mondani, illetve nem nekem, hanem az öltözőben mindenkinek, hogy ő egy dolgot nem tűr el, hogy a holnaputáni mérkőzésről beszéljünk. Csak a holnapiról szabad. Mindig a következő mérkőzést kell megnyerni, mert aki azon spekulál, hogy mi lesz azután, az nem nyeri meg a soron következőt, és ott el fog hasalni, megbotlik. Ez a politikában is nem mondom, hogy mindig, de nagyon gyakran hasznos jó tanács.
B. Zs.: - Elnök úr köszönjük, hogy itt voltál. Önöknek köszönjük a figyelmüket és a türelmüket. Nem tudom, hallották-e már az új csajozós dumát. Az így szól: Elnézést kisasszony! Megengedi, hogy hazakísérjem? Veszélyes ez a környék, túl sok itt a rendőr. Köszönjük, hogy velünk voltak. Jövő héten találkozunk, viszontlátásra.


orbanviktor.hu
