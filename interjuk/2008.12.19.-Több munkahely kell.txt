Több munkahely kell
2008.12.19.

            Orbán Viktor a Metropol című napilapnak adott interjút.
        


- Hogyan kezelné másképp a Fidesz a válságot, mint a kormány? Gyakran éri Önöket a vád, hogy alig mondanak konkrétumokat.
- Elég csak megnézni, mit tesznek az európai kormányok és jegybankok: adót és kamatot csökkentenek, valamint növekedési programokat vezetnek be. Nekünk is erre a sikeres európai útra kellene lépnünk, ellentétben azzal, amin a jelenlegi kormány halad. A héten például letettünk egy 25 pontos javaslatot az építőiparban meglévő munkahelyek megvédése érdekében.
Ugyanakkor szükség lenne a bürokrácia és a korrupció visszaszorítására, valamint a politikai-kormányzati-önkormányzati rendszer átalakítására is. Magyarországra ma elsősorban már nem a pénzügyi válság jelenti a veszélyt, hanem az, hogy a kormány félrekezelte a válságot. Észre kellene venni végre: a magyar gazdaságnak az a legfőbb baja, hogy a rendszerváltoztatás után másfél-millió munkahely eltűnt. Ebből azóta visszaépítettünk mintegy ötszázezret, de így is hiányzik egymillió. Ha ezek meglennének, a legtöbb mai gondunk is megoldódna. Hiszen ha ennyivel több ember dolgozna, akkor kevesebb lenne a szociális kiadás, jóval többen fizetnének adót, járulékot, és így a bevétel is magasabb volna. Minden válságkezelő lépésnek abba az irányba kellene mutatnia tehát, hogy megvédjük a meglévő munkahelyeket és újakat hozzunk létre.
- Mit tenne másképp a Fidesz, ha kormányon lenne?
- 2-3 hónap alatt mindenki számára érezhetővé válna az országban: végre vége a tétovázásnak, látszik, merre tart az ország, napról napra megyünk előre. Az egymillió hiányzó munkahelyből egyébként már ma is létezik 350 ezer valahol a szürkegazdaságban – a magyar vállalkozások támogatásával és a bürokrácia visszaszorításával ezeket felszínre lehet hozni. Ugyanakkor ezeknek az intézkedéseknek radikális adócsökkentéssel kell párosulniuk – aminek a szükségességéről meg vagyok győződve, és ha felhatalmazást kapok rá, meg is fogom valósítani. Nagyon alacsony adókulcsok kellenek, kevés bürokráciával, egészen egyszerű rendszerrel, családi kedvezményelemeket is ötvözve. Ha mindez megvalósul, akkor fél év elteltével az adóbevételek még magasabbak is lesznek a korábbiaknál.
- Arról beszélnek, hogy támogatni kell a kisvállalkozásokat – a kormány 2400 milliárdos gazdaságfejlesztési programja nem ilyen?
- Pénz az, ami benne van a költségvetésben, a többi duma. Márpedig ez a soknak hangzó pénz nincs benne a költségvetésben. Ráadásul állandóan ravaszkodnak, ködösítenek, hogy ez az összeg „majd megmozdul”, „majd felszabadul” és így tovább. A mikro-, kis- és középvállalkozásoknak valós segítségre lenne szükségük, ez viszont mindenfajta hitelakciókkal nem fog menni, mert az ilyen kis cégek 92 százalékának nincs is hitelkapcsolata.
- Végül más téma: a hírek szerint sok energiát fordít a fiatalok képzésére a futballban...
- Kilenc éve kezdtük el a fiatalok képzését. A Puskás Akadémia mára Európa egyik legjobb utánpótlásközpontjává nőtte ki magát, technikai és szakmai feltételeink nem maradnak el a legjobbaktól. A problémát – mint ma az egész országban – a visszahúzó közeg jelenti. Mindent megteszünk annak érdekében, hogy kiragadjuk a gyerekeket ebből, és hogy változzon a mentalitásuk: tanulják meg, hogy nem lehet egy percet sem késni az edzésről, hogy 60 százalékos teljesítmény az edzésen sem elég, és hogy a sikerhez sok munkára és önbizalomra van szükség. 


A fiatalokról: „ez itt igenis egy jó hely”
„Az kell, hogy a fiatalok lássák: szabad a pálya, nyitva áll előttünk a lehetőség és csak rajtuk múlik, hogy sikeresek lesznek-e. Ma a magyar fiatalok úgy érezhetik, hogy Magyarország nem jó hely, itt nem lehet kezdeni semmit, mert rengeteg az akadály. A környezetükből is folyamatosan ilyen impulzusok érik őket: „maradj nyugton, ne kezdj semmit, örülj, ha túléled, itt úgysem sikerülhet”. A Magyarországra leselkedő legnagyobb veszély a munkanélküliség mellett az, hogy elveszítjük a képzett, nyelveket beszélő fiataljainkat. Az lesz a mi egyik legnagyobb feladatunk, hogy a fiatalok előtt ledöntsük az akadályokat, és bebizonyítsuk nekik: Magyarország igenis nagyon jó hely, ahol érdemes és kell is álmodni, cselekedni, próbálkozni, mert az állam, a kormány mellettük áll és mindent megtesz, hogy segítsen nekik. Akik pedig elmentek, azokat érdekeltté kell tenni, hogy visszajöjjenek. Meg kell mutatni nekik: Magyarország sokkal többre képes annál, mint amit ma mutat. Egyébként mi optimisták vagyunk: a Fidesz taglétszáma növekszik, és nagyon sok fiatal lép be hozzánk.”


A külpolitikáról
Szlovákia: „A kölcsönös tisztelet alapján állva kell rendezni a magyar–szlovák viszonyt. Világosan kell beszélni: Magyarország nem fogadja el, hogy Európában két mérce legyen kisebbségi kérdésekben. Ami jár a katalánoknak Spanyolországban, az jár a felvidéki magyaroknak is. A magyar kormány jelentősen rontotta a tárgyalási pozícióját azzal, hogy rendszeresen lefasisztázta a magyar nép egy tekintélyes részét, aztán Szlovákiában azzal próbált érvelni, hogy „nem is vagyunk ám ilyenek, csak úgy mondtuk”. Ugyanakkor az is világosan látszik, hogy Szlovákia azért beszél velünk ilyen magas lóról, mert sikeres ország, mi pedig éllovasból sereghajtók lettünk.”

A romániai választások és kormányalakítás: „Képlékeny még a helyzet, óvatosnak kell lenni. Szlovákia kapcsán van egy rossz tapasztalatunk: az ottani magyar pártra csak addig volt szükség, amíg a szlovák nemzeti érdek – EU-belépés, NATO-csatlakozás – úgy diktálta, utána pedig ejtették a magyarokat. Szeretnénk, ha ez nem ismétlődne meg Romániában.”

Barack Obama győzelme az Egyesült Államokban: „Komoly tanulság Magyarország számára, hogy az emberek elküldték a válság kezelésére képtelen kormányzatot, és a változásra szavaztak. Kiderült, hogy egy válság közepén sem kell félni a választásoktól, a választási kampánytól, épp ellenkezőleg, hiszen az emberek azt gondolták: nyissunk új lapot, adjunk lehetőséget egy új vezetőnek. Az amerikai példa világosan mutatja, hogy Magyarországnak is egy minél előbbi választás az érdeke. Azt pedig, hogy mit hoz Közép-Európa számára az Obama-elnökség, még nem tudjuk. A republikánusok ebbéli elképzeléseit ismerjük, a demokraták kapcsán pedig várakozó állásponton vagyunk.”


„Otthon mindig én veszem a karácsonyfát”
- Jut ideje a családra is a politika mellett? 
- Öt gyereket nevelünk a feleségemmel, aki a gödöllői egyetemen tanít, jelenleg a harmadik diplomáját szerzi és karitatív tevékenységet is végez. Szerencsére mindenki egészséges, ez a legfontosabb. Minden tiszteletem azoké a családoké, amelyekben beteg gyerekeket nevelnek, mert az óriási erőfeszítést jelent.
- Kevesen vállalnak ilyen sok gyermeket...
- A nagyok már rengeteget segítenek, így megkönnyítik a dolgunkat. A fiam egyébként
a Puskás Akadémián kollégista, a legnagyobb lányom 19, a legkisebb 4 és fél éves, így van szerencsém ismerni az egész magyar oktatási rendszert az óvodától az egyetemig. Elsősorban a családomnak köszönhetem, hogy húsz év után is talpon vagyok még a magyar politikában, hiszen az otthon nyugalma, biztonsága rengeteg energiát ad.
- Ki veszi a karácsonyfát?
- Mindig én. Azt szoktam mondani: azért van a családnak feje, hogy legyen karácsonyfa.
- Hol tölti az ünnepeket az Orbán család? 
- Mindig otthon karácsonyozunk. Szilveszterre a három nagy már kimenőt kért; mi pedig aggódunk persze, ahogy azt ilyenkor a szülők szokták. A feleségemmel és a két kicsi lánnyal mi otthon szilveszterezünk. 


Metropol
