A Die Presse interjúja Orbán Viktorral
2007.06.3.

            Terjedelmes interjú jelent meg az osztrák napilap szombati számában a Fidesz elnökével.
        


A konzervatív osztrák lap budapesti tudósítója, Peter Bognar által készített interjúban a magyar ellenzék vezére a tavaly októberi és idei márciusi budapesti utcai zavargásokból a magyar demokrácia kimerülésére következtetett. Ez a helyzet fokozatosan állt elő: azzal kezdődött, hogy a baloldal a 2006-os választásokat a választók félrevezetésével nyerte meg, minek következtében a jelenlegi magyar kormány illegitim, majd azzal folytatódott, hogy tavaly októberben a rendőrség kormányutasításra példátlan brutalitással feloszlatott egy békés tömeggyűlést.
Ma Magyarországon Orbán szerint demokrácia nélküli többpártrendszer működik. A kormány háttérbe szorított olyan fontos demokratikus intézményeket, mint a jegybank, az államfői hivatal és az ellenzék, és szervezett "hazugságpolitikát" folytat. Magyarországon egy cinikus és hatalomsóvár posztkommunista elit uralkodik, amely kommunista időkből örökölt reflexeket és eljárásokat képvisel. A felszínen a hatalmat a kormány és a szocialista párt birtokolja, a valóságos hatalom azonban a társadalom minden szintjén jelen lévő üzleti, gazdasági és értelmiségi hálózatoké.
Orbán szerint Gyurcsány Ferenc miniszterelnök ideje régen lejárt. A Fidesz kizárja a párbeszédet vele, mert egy olyan ember, aki "megveti és megsérti az embereket", számára "persona non grata". Az lenne a legjobb, ha mielőbb előre hozott választásokat rendeznének, amint ezt a magyarok többsége szeretné, mert a kormány demokrácia és erkölcs tekintetében teljesen lejáratta magát, és azt is bebizonyította, hogy alkalmatlan az ország irányítására. "Már ma készen állunk a kormányrúd átvételére" - hangsúlyozta.
A kormány "kizárólag üzleti logika által vezérelt", a piac mindenhatóságában bízó neoliberális politikájával szemben a Fidesz a kollektív felelősség és a nagyobb társadalmi szolidaritás mellett száll síkra - mondta. Ezek valamikor baloldali értékek voltak, de a "bal" és "jobb" kategóriák ma Magyarországon nem alkalmazhatók, minthogy a baloldal klasszikus neoliberális politikát folytat, a polgári-konzervatív ellenzék pedig gyakran nála nagyobb szolidaritást mutat a társadalommal - magyarázta.
A Fidesz gazdaságpolitikájának célja a növekedés előmozdítása - mondta Orbán. Be kell fagyasztani az állami kiadásokat, és csökkenteni kell az adókat. A magas adóterhek miatt 25-30 százalékos a feketegazdaság aránya, amelyet az adócsökkentéssel a felére lehetne mérsékelni. Emellett el kell tüntetni a gazdaság növekedését fékező akadályokat, például a bürokráciát vagy a korrupciót. A magas költségvetési hiányon a Fidesz gazdaságpolitikájától remélt magas gazdasági növekedéssel lehetne úrrá lenni - húzta alá.
A kérdésre válaszolva elmondta, hogy a következő választásokon pártelnökként legalábbis a folyópartig el fogja vezetni a Fideszt. A vezető persze általában "át is kell a folyón". Hozzátette, hogy pártjában ő az egyetlen politikus, aki kormányfői tapasztalatokkal rendelkezik.
A baloldal ismert fegyvere Orbán szerint az, hogy a konzervatív jobboldalt hírbe hozza a radikális szélsőjobboldallal. Nicolas Sarkozy francia elnöknek és Edmund Stoiber bajor miniszterelnöknek is újra meg újra szembesülnie kellett ezzel. "Mégis azt látjuk, hogy ebbe a baloldalnak mind Sarkozy, mind Stoiber esetében beletört a bicskája" - tette hozzá.
Külpolitikai célkitűzéseiben a Fidesz egy erős Európa mellett száll síkra, melyen belül a párt nemcsak közös energia-, hanem közös - a jelenleginél szigorúbb - bevándorláspolitikát is szorgalmaz - zárta az interjút Orbán Viktor.


mti
