Rossz irányba ment az ország
2010.04.9.

            Az MTV Ma Reggel című műsorában Süveges Gergő beszélgetett Orbán Viktorral.
        


- Vendégünk Orbán Viktor, a Fidesz elnöke, jó reggelt kívánok!
- Jó reggelt kívánok! 

- Volt egy kicsit technikai malőr, nem ment le rendesen, de azért most már mi vagyunk a képernyőn.
- Majd vigyázok.

- Elnök úr, engem irigyel minden pártelnök és listavezető, merthogy mindenki Önnel akart találkozni, Ön meg most velem beszélget. A többiekkel miért nem? 
- Látja, minden szakmának vannak előnyei. Majd a többiekkel is beszélünk, ha eljön az ideje. 

- Nem jött el az ideje az első forduló előtt? 
- Hát nem lehet tudni, hogy pontosan hogy állnak most az erőviszonyok. Ugye, mindenki azt súgja nekünk, hogy mi toronymagasan vezetünk. Bennem kétségek vannak, ezt majd meglátjuk vasárnap este. De egy dolog biztosan nem tudható. Ez pedig az, hogy kivel is kellene vitatkozni, ki az a másik erő, amelynek a vezetője alternatívát kínál ahhoz képest, amit mi, illetve én képviselek. 

- Hát az előző választásokon azért volt vita az első forduló előtt. 
- Volt, amikor volt. Volt, amikor csak a két forduló között volt. 

- Ez volt '98-ban, igen. 
- Például. 

- De 2002-ben, 2006-ban volt. 
- Akkor pedig. Most megint úgy lesz, hogy a két forduló között. 

- De nem az ellenfelek lebecsülése ez? 
- Nem hiszem. Én mindig megadtam a kellő tiszteletet minden ellenfelemnek. 

- A két forduló között lesz vita? 
- Hát, a dolgok mostani állása szerint lehet vita. Megvárjuk vasárnap este az eredményeket, és ha még lesz értelme, akkor lehet. 

- Ez mit jelent, hogyha még lesz értelme? 
- Hátha még valóban nyitva marad az első helyért folytatott küzdelem. 

- Tehát, ha mondjuk a Fidesz megszerzi már a mandátumok több mint felét, akkor ez azt jelenti, hogy már nincs értelme? 
- Hát, majd ezt meglátjuk. Egyébként ne akarja nekem bebeszélni, hogy mi fogjuk megnyerni, és hogy már az első körben meg fogjuk kapni több, mint felét. 

- Azt mondtam, ha… 
- Ezt majd várjuk meg. Nézze, én láttam már jó néhány választási kampányt nemcsak Magyarországon, hanem külföldön is, és a politikusok – most az újságírókról udvariasan nem beszélek – hajlamosak elfeledkezni arról, hogy a választás nem róluk szól, hanem a választópolgárokról. És ha úgy viselkednek, mintha már túl lennének a választáson ahelyett, hogy kellő tisztelettel megvárnák, amíg az emberek eldöntik, hogy mégis merre forduljanak a dolgok, az visszatetszést kelt, az mindig visszaüt, az rosszabb eredményhez vezet, és egyáltalán nem egy tisztességes viselkedés. Tehát engedje meg, hogy a választóknak adjuk meg azt az esélyt, hogy majd vasárnap estére kialakítsanak egy helyzetet, a helyzetet mi értsük meg, és aszerint cselekedjünk. 

- Ez itt az utolsó szó, a Ma Reggelben legalábbis a kampánycsend előtt, de én mégiscsak az első szóra vagy az első mondatra vagyok kíváncsi. 
- Igen, de szeretném biztatni, hogy választás után is van élet. 

- Azt mondtam, hogy a kampánycsend előtt. Két és fél nap múlva vasárnap estére, hányféle kezdőmondattal készül? 
- Nem szoktam nagyon készülődni az ilyen természetű pillanatokra, mert ezek nem megtervezhető pillanatok. Ezek alapvetően érzelmi pillanatok. Az ember ilyenkor készít egy gyors vázlatot látva az eredményeket, és elmondja, ami a szívét nyomja, vagy a szívén van. Nem kell nagyon okosnak lenni ilyenkor. 

- De azért arra vonatkozóan csak van valamiféle előrejelzése vagy elképzelése, hogy mi az, amit nagy sikernek tekint, mi az, amit kis sikernek tekint? Mi az, amit kis kudarcnak tekint, ami még megmagyarázható, és mi az, amit nagy kudarcnak? 
- A választásokon az a feladat, hogy az ember megszerezze, kiérdemelje az emberek többségének a bizalmát. Ez a siker. Minden más kudarc. 

- Az emberek többségének a bizalmát ezek szerint. 
- Így van. 

- Tehát az ötven százalék fölötti eredmény már nagy siker. 
- Nézze, én nem százalékokban számolok, én nem ötven százalékban meg kétharmadban, mert számomra Magyarország nem egy ötven százalékos vagy kétharmados ország, hanem egy háromharmados ország. Mindenki beletartozik. Az is, aki éppen most nem szimpatizál velünk. Amikor én beszélek, amikor én gondolkodok, amikor én megfogalmazom a mondandómat, akkor én mindenkihez próbálok beszélni. Ahhoz is, aki ma éppen valamilyen okból nem tőlünk vár megoldást a gondjaira, hanem valahol más irányban keresi ezt. De nem szabad elfeledkeznünk arról, hogy ők is az országhoz tartoznak, ők is magyar emberek, a mindenkori kormánynak, a mindenkori választásra készülő erőknek velük is kell foglalkozniuk. 

- Tegnap vendégünk volt az Estében Szijjártó Péter, a Fidesz kommunikációs igazgatója. Én azt a beszélgetést nem akarom újrajátszani. Arra vagyok kíváncsi, hogyha a szívére teszi a kezét, akkor azt tudja-e mondani, hogy a Fidesz törvényesen, őszintén és a jogszabályokat minden tekintetben betartva kampányolt?
- Mindig is ezt tettük. A Fidesszel szemben rendszeresen, minden kampány során voltak bejelentések, mindig voltak vizsgálatok, mindig voltak ellenőrzések, és ezek általában mindent rendben is találtak. Ezek a tények. Minden más, ami ezen túl van, az kampány, még pontosabban: kampányhabzás. 

- Csak, mert tudja, hogy van egy portál az interneten, a kepmutatas.hu – talán ez a neve ennek a portálnak, és ez – lajstromozza a pártok vélt vagy valós kiadásait. Egészen tételesen lebontva, és ez a portál azt találta, vagy azt kalkulálja, hogy a Fidesz – kiírtam magamnak, mert nem tudom megjegyezni a számokat – 475 millió forintos költésnél tart eddig. Ugye, 386-ot lenne szabad. 
- Így van. Hát, nézze, van egy rendje Magyarországon annak, hogyan ellenőrzik a pártok választási költését. Ráadásul ezt nem önként jelentkező civil szervezetek végzik, hanem maga az Állami Számvevőszék, ami az ország egyik legtekintélyesebb hivatala. Minden választás után a szükséges ellenőrzéseket elvégzi. Ez most is így lesz. Remélem, ugyanúgy, mint a korábbi alkalmakkor, majd most is rendben találják a dolgainkat. 

- És hát egyébként az Országos Választási Bizottság is nyilván ellenőrzi a kampányt. A választási bizottságnak az állásfoglalásait kötelezőnek ismerik-e magukra nézve? 
- Hát, kénytelenek vagyunk, mert ez a törvényes rend. Tehát ez nem választás kérdése, ez úgy van. 

- Hoztam egy cédulát, kaptam Önöktől egy névre szóló levelet, amit nyilván…
- Ki írta? Jómagam?

- Ön írta, igen. Elnök úrtól kaptam egy levelet. 
- Meg fog lepődni, de én is kaptam. 

- Na erre voltam kíváncsi, hogy Ön is kapott magától levelet? 
- Igen, igen, igen. Gyerekeim jót derültek ezen, igen. 

- Merthogy, ugye, nem is a posta hozta ezt a levelet, hanem valaki becsöngetett, és a kezembe nyomta. Na, van ebben a levélben egy, nyilván ezt a megvásárolható törvényes adatbázisból nyerték az adataimat, gondolom én…
- Hát, csak hogy világos legyen, a választói névjegyzéket…

- Ez az, amit meg lehet vásárolni. 
- Tehát minden magyar választópolgár adatait a mindenkori kormányzat, illetve a mindenkori állam a választások előtt nyilvánosságra hozza, és azt meg lehet vásárolni. És innentől kezdve az abban szereplő emberek címei, nevei elérhetők, és velük lehet kommunikálni. 

- Na, szóval van ebben a levélben egy érdekes mondat, amire szeretnék rákérdezni. Minden más, ugye… Csak a Fidesz! – ez a szlogenje a levélnek. Minden más szavazat azoknak segít, akik meg akarják úszni a felelősségre vonást. Az LMP milyen felelősségre vonást akar megúszni? 
- Hát azt az LMP-sektől kell megkérdezni. Én a választás küzdelmének igazi választóvonalát, hadd ne mondjam: frontvonalát, azt a mostani kormányzó pártok és a Fidesz között látom. Tehát a választásoknak az igazi, történelmi kérdése, értelme és célja az az, hogy le tudjuk-e zárni azt a korszakot, amiben eddig éltünk, és tudunk-e nyitni egy új korszakot? Én erről beszélek. 

- Jó, tehát aki másra szavaz, az a szocialistákra szavaz. 
- Én erről beszélek, igen. Erről beszélek. Hát nyilván úgy érzem, hogy ami gyengít bennünket, tehát ami a mi programunk mögé álló, érkező támogatást csökkenti, az egyben gyengíti a szándékainkat is. Én, nézze, eltökélt vagyok, ismerjük egymást elég régóta, szívesen kötelezem el magam bizonyos nagy ügyek mellett. Az elszámoltatás is egy ilyen ügy, de én szeretném, ha minden választópolgár tudná, mielőtt leadja a voksát, hogy minél nagyobb támogatást, minél szélesebb támogatást adnak nekünk, annál gyorsabban és annál könnyebben tudjuk kivezetni az országot a bajból. És a többség minél kisebb lesz, ez a válságból való kijutás annál hosszabb, elhúzódóbb és nehezebb folyamattá válhat. 

- És minél többen adják a támogatásukat, annál közelebb jutnak a centrális pártrendszerhez. Mi a centrális pártrendszer? Annyian magyarázzák mostanában, hogy hadd kérdezzem akkor a forrást. 
- Nézze, a politikának ez a része, mert ez nem maga a politika, a politika az a választókról szól – munkanélküliségről, egészségügyről, a nyugdíjak kérdéséről, a nyugdíjasoknak járó tiszteletről és méltóságról, gyerekek, fiatalok tanulási lehetőségeiről, ez az igazi politika –, de van persze a politikának egy másik, kevésbé fontos része is. Amikor, ugye, szellemi értelemben műveljük a politikát, beszélünk róla. Mi is az, mit is jelent, hogy néz ki egy politikai rendszer? Ez az emberek nagy többségét ugyan nem szokta érdekelni, de attól még izgalmas kérdés. És Európában különböző minták vannak arra nézve, hogy néz ki egy ország politikai világa, hogyan szerveződik. Van olyan politikai világ, amely két nagy pártra épül. Van, amelyik középpártokra meg több kisebbre, és van olyan is, amely hosszú időn keresztül képes mindig egy pártnak, mindig egy politikai erőnek, mondjuk úgy, hogy meghatározó támogatást biztosítani, és akkor nem négy éven keresztül zajlik egy politikai ciklus, hanem ez hosszabb lehet. Mondjuk a német kancellár esetében: Helmut Kohl esetében ez a ciklus tizenhat évig tartott. Ahol egy olyan politikai rendszer volt, ahol mindig volt kihívója természetesen a kereszténydemokratáknak, de a kereszténydemokraták képesek voltak a politikai közepet a témáikkal, az általuk hozott kormányzati intézkedésekkel és a választásokon résztvevő személyek, választópolgárok összegyűjtésével egy ilyen központ köré elrendeződő…

- De ha jól értem, akkor Magyarországon is ezt látná üdvösnek? 
- Nézze, szerintem Magyarországon a politika több bajtól is szenved. Az egyik az az, hogy az elmúlt nyolc évben magánérdekek csúsztak a politika középpontjába. A politikusoknak úgy tűnik, sokszor fontosabb volt a saját meg a klientúrájuk személyes érdeke, minthogy az ország nagy, közös ügyeivel foglalkozzanak. Ezért szerintem a mostani kormányzás helyett a nemzeti ügyek kormányzásának kellene elkövetkezni, amikor ismét lesznek az országnak közös ügyei, a kormány ezeket képes megfogalmazni. Ezek olyan ügyek, amelyek ha nem is mindenki, de legalábbis a nagy többség támogatását élvezi, és a kormányzati munkát, a politikát ezek köré a kérdések köré tudja szervezni. Ez az egyik nagy változás, amit végre kell hajtanunk. A másik ilyen természetű nagy változás pedig az, hogy a valóságos politika helyett a politika elméleti kérdései voltak középpontban. Centrális rendszer, ilyen rendszer, olyan rendszer, amolyan rendszer. Ahelyett, hogy azt mondtuk volna, de hát hiányzik egymillió munkahely, de hát mindjárt összeomlik az egészségügy…

- Jó, de hát a centrális…
- … de hát emberek halnak meg, mert nem kapnak időben megfelelő egészségügyi ellátást. Erről kell tehát… tehát arról beszélek, hogy igazából nem egyszerűen arra van szükség, hogy néhány szakpolitikai kérdésben most más történjen. Erre nagy szükség van természetesen, hanem hogy a politikát magát kell megreformálni. Azt kell minőségében megváltoztatni. 

- Navracsics Tibor azt ígérte valamelyik esti beszélgetés során, hogy a választások előtt a Fidesz közzé fog tenni egy tízpontos listát az első lépésekről. Lesz ilyen lista? 
- Volt erről szó, hogy közzétegyünk-e egy ilyen listát. Meglátjuk, hogy az első forduló után ezt még érdemes-e megtenni. Én úgy látom, hogy a kampányunk abból a szempontból sikeres volt, hogyha most itt ülne néhány választópolgár, és megkérdeznénk, hogy Önök szerint a Fidesz első tíz lépése miből áll, vagy miben áll majd, akkor nagyjából ugyanazt a listát sorolnák föl. Tehát azt hiszem, hogy egy ilyen kezdő tíz, vagy kezdő tizenegy pont helyett a kampányunk eredményessége okán érdemes általában beszélni továbbra is a kérdésekről. 

- Őszig ezek a lépések elsősorban hangulatjavító intézkedések lesznek az önkormányzati választásokra készülve, vagy belekezdenek nagyobb átalakításokba is? 
- Hát, először is a legfontosabb az a romeltakarítás és a válsághelyzet elhárítása. Egy dolog biztos, hogy az ország nagyon rossz bőrben van. Nemcsak a választópolgárok meg a családok háztartásai, bár azok is, hanem a közös nagy ügyeink is rossz bőrben vannak. Tehát például az egész évre tervezett költségvetési hiányt szinte fölélte a mostani kormány. 

- Jobb lett, mint várták. Azt mondták 75 százalék lesz, 69 százalék lett mindössze. 
- Na de hány hónap elteltével? 

- Hát három hónap elteltével, de mindig azt mondják, hogy az év végén ez kiegyensúlyozza magát. 
- Mindig ezt mondják, de nem ez szokott történni. Ráadásul nézze, az egy elég ócska trükk, hogy van egy költségvetés, amely megmondja, hogy körülbelül, nem körülbelül: pontosan mennyit lehet elkölteni. Kiderül, hogy már az első három hónapban elköltötték ennek a 75 százalékát. Majd ezt úgy oldják meg a kommunikációban, ahogy a mai kormányzati divatban szokás, hogy néhány nappal az adat előtt, amit ők már ismernek, azt mondják, hogy 76 százalék lesz, szerintük. Kijön a 75, és mindenki arról beszél, hogy de kevesebb, mint amit gondoltak. Holott valóban…

- Jó, de az arányok másak. 
- Holott valójában arról kéne beszélni, hogy egy negyedév elteltével már kiment a kasszából az egész éves költés 75 százaléka. El fogunk jutni májusig, május végére ez lesz száz, és még van hátra az évből hét hónap, amikor az embereknek…

- Ilyen exponenciálisan emelkedik? 
- ... amikor az embereknek élni kell, nyugdíjat kell kapniuk, szociális ellátást kell kapniuk, stb., stb., stb. az exponenciális emelkedés nem föltétlenül igaz, tehát egy ilyen görbe, egy ilyen hiány lefutása nem szimmetrikus képet mutat; abban vannak ingadozások. De egy dolog biztos: a rendelkezésre álló pénz 75 százalékát elkölteni a harmadik hónap végére, felelőtlen gazdálkodás, és rendkívül nehéz helyzetet idén elő az év hátralévő részére. A következő kormánynak elsősorban azt a tényt kell kezelni, hogy üres a kassza, és jól láthatóan még a padlást is lesöpörték. 

- Azt mondja, hogy rendkívüli helyzet. Kósa Lajos azt mondja, hogy rendkívüli intézkedésekre lesz éppen emiatt szükség. Melyek ezek a rendkívüli intézkedések? 
- Ugye, hát a legfontosabb az az, hogy ahol kifolyik a pénz, ott gátakat kell emelni. 

- De ha már kifolyt? Mint ahogy mondja, hogy már kifolyt. 
- Hát van, ami kifolyt, és nem szerezhető vissza, van, ami kifolyt, és visszaszerezhető. 

- Mi szerezhető vissza? 
- Például a végkielégítések. 

- Visszaszerezhetők? 
- Hát persze. 

- Mennyi idő az? 
- Nézze, hát azt nem gondolhatja senki komolyan, hogy egy ország ül tétlenül, és nézi, hogy kilopják a szemét. Tehát a következő kormányt nem azért küldik oda, hogy elmagyarázza, hogy mit, miért nem tud megcsinálni.

- Feláll a kormány, és egy hónap múlva visszaszerzik a végkielégítéseket? 
- Tehát nem azt… mindjárt visszatérhetünk az időre is. Tehát nem azért küldenek egy kormányt hivatalba, hogy utána elfoglalja a kényelmes székeit, és elmondja az embereknek, hogy mit miért nem tud teljesíteni abból, amit teljesen jogosan várnak el tőle. Hanem azért, hogy megpróbálja, bármilyen nehézségek is adódnak, megpróbálja végrehajtani azt, amit indokoltan várnak el tőlük az emberek. Én azt hiszem, hogy a parlament megalakulását követő első hónapon belül már komoly intézkedések születhetnek. Hiszen '98-ban is annak érdekében, hogy ne veszítsünk sok időt, nem is várta meg a parlamenti többség, hogy az új kormány megalakuljon, hanem egy törvénycsomagot még a kormány nélkül, de parlamenti többség tudatában megalkotott. Szerintem miután a baj nagy, szerintem annál sokkal nagyobb, mint az emberek gondolják, a tényfeltáráskor majd kiderül, hogy pontosan mekkora is az a mérték, de ez a helyzet mindenképpen azt indokolja, hogy egyetlen napot se engedjünk kicsorogni az ujjaink közül. 

- Mely nagy ellátórendszerekhez gondolja, hogy hozzá kell nyúlni? Melyikhez lesz a Fidesznek bátorsága hozzányúlni, meg melyikhez lesz akarat a Fideszben hozzányúlni? 
- Hát, nagy kár, hogy nincs több időnk, és egy-egy kérdés mögött meghúzódó föltételezések természetrajzáról nem tudunk beszélni.

- Kell-e hozzányúlni a nagy ellátórendszerekhez? 
- Hát nézze, semmiképpen nem így, ahogyan, én most értem az Ön kérdését. Tehát nem azért kell hozzányúlni a nagy ellátórendszerekhez, mert azok nagyok, és szokás hozzányúlni, hanem azért…

- … azért, mert pazarlóak. 
- Ez is egy szempont, de a legfontosabb szempont az az, hogy ellátják-e azt a hivatásukat, amiért létrehozták őket? 

- Ellátják, és hogyan látják el. 
- Tehát de elsősorban ellátják-e? Tehát ma jó lelkiismerettel küldhetjük-e tízegynéhány éven keresztül iskolába a gyermekeinket azt remélve, hogy hatéves koruktól tizennyolc éves korukig mindent megtanulnak, amit mi, szülők úgy gondolunk, hogy ebben a korban lévő gyermekinknek tudniuk kell. Ha igen, akkor olyan sok mindent nem kell reformálgatni.

- Igen vagy nem? 
- De ha úgy látjuk, hogy nem, szerintem nem, ha úgy látjuk, hogy nem, nem az, nem olyan intenzitással, nem olyan mélységben tudják, mint ahogy kellene, akkor le kell ülni ennek a szakmának a képviselőivel, és – hiszen ők is azért vannak, szakemberek, hogy mondjam, ez az életük, ők is abban érdekeltek, hogy minél képzettebb gyermekeket bocsássanak ki, –meg kell velük beszélni, hogy mi az oka annak, hogy az a teljesítmény, amit a magyar választópolgárok várnak tőlük, mégsem születik meg. Hasonlóképpen az egészségügyben föl kell tenni a kérdést, hogy az egészségügy hozzájárul-e a mi biztonságérzetünkhöz? Úgy érezzük-e, hogy amikor bajba jutunk, mert betegek vagyunk, akkor kellő gyorsasággal és kellő időben megkapjuk a segítséget. Ha a válasz az, hogy nem, márpedig az a válasz, hogy nem, akkor nemzeti ügynek tekintem, hogy ezen változtassunk. Le kell ülni ismét. Nem a pénzügyesekkel mindösszesen – az fontos. Elsősorban az orvosi szakma képviselőivel. Mert nekik fontos, ez az életük, hogy meggyógyítsák a beteg embereket, és meg kell velük…

- És az orvosi szakma képviselői számtalan álláspontot képviselnek. 
- Így van, de hát ez a politika, illetve a kormányzás művészete, hogy számtalan jó szándékú, de különböző irányba mutató álláspontot valamilyen módon össze kell egyeztetni, és egy közös cselekvéssé kell formálni. 

- De, ugye, azt nem mondja Elnök úr, hogy 2002-ig minden rendben ment, és az elmúlt nyolc évben romlott el minden az oktatásban, az egészségügyben, a szociális rendszerben? 
- Nem, én ezt nem mondom, ellenben azt állítom, hogy 2002-ig a dolgok jó irányba mentek. Már nem az a baj, hogy egy-egy szakrészletkérdésben rossz döntések születtek, hanem az, hogy az egész ország rossz irányba megy. Elsősorban a gazdasága ment rossz irányba, fölborította a mostani kormányzat azt a rendszerváltáskor létrejött megállapodást, hogy szociális, népjóléti kiadásokat hitelből tilos finanszírozni. Ezzel fölborította az ország pénzügyi egyensúlyát, ezzel eladósította Magyarországot, és ezért ma az emberek munkájának a gyümölcse, vagy annak tekintélyes része egész egyszerűen elhagyja az országot korábban fölvett hitelek törlesztése miatt. Ez az alapprobléma. Nem ez volt az irány korábban. Nincs növekedés. A 2002-ig tartó időszakban a kormányok törekedtek arra, hogy legyen gazdasági növekedés, a mostani kormányzat már nem is törekedett erre, illetve a nyilvánvaló eszközöket, amiket ennek érdekében mozgósítani kellett volna, nem mozgósította. Tehát én nem azt állítom, hogy a mennyországból a pokolba jutottunk, a politika nem ilyen. Hanem azt állítom, hogy volt egy irány, aminek mentén az ország haladt. Amit egyébként nemcsak a választók támogattak, hanem még az akkori ellenzék is. Most nem ezért vagyunk itt, hogy én öreg veteránként emlékezzek a régmúlt időkre, de, de itt van még a fejemben az a kép, amikor azt mondták 2002-ben a szocialisták, hogy az ország jó állapotban van, az irányt tartani kell, érdemes azt folytatni. Aztán az ellenkezőjét tették. 

- Most nagyon úgy tűnik a megszólalásokból, hogy a Fidesz csúcsminisztériumi rendszert képzel el kormányzati struktúraként. Ebből egy személyt Ön megnevezett, Martonyi Jánosról azt mondta, hogy ő lesz az, aki a külügyeket irányítja. Azért nevezte meg Martonyi Jánost, mert ennyire fontosnak tartja a külügyek területét, vagy éppen azért, mert egyáltalán nem tartja fontosnak, de így a sajtó tud min rágódni? 
- Az utóbbi az nem jutott eszembe, de hát nem annyira csavaros az észjárásom, mint az Öné, úgy tűnik. De a helyzet ennél sokkal egyszerűbb. Először is azért nem neveztem meg egyetlen miniszterjelöltet sem, és nem beszéltem a kelleténél többet a leendő kormányzati szerkezetről sem, mert – ismétlem – amíg a választópolgárok nem adták le a voksukat, erre nem vagyok fölhatalmazva. És nem is akarok úgy viselkedni, mintha valaki erre fölhatalmazott volna. Én csak kizárólag a választóktól kapott fölhatalmazás birtokában akarok, meg merek is beszélni ezekről a kérdésekről. Sem a jó ízlés, sem a politikai kultúra szempontjából nem elfogadható, ha az ember úgy viselkedik, mintha a választók leadott voksától függetlenül már benne ülne egy bizonyos székben. De visszatérve a külügyekre, ott azért kellett egy, egy módosítást végrehajtanom az előbb elmondott magatartásomon, mert a következő kormánynak szembe kell néznie néhány olyan külügyi természetű feladattal, amelynek a munkáját már korábban el kellett kezdeni, nem tudtam várni a választásokig. Magyarország 2011. január elsejétől hat hónapon keresztül elnöke lesz az Európai Uniónak. Ez egy olyan munka, hogy már Brüsszelben úgy tűnt az ország érdekében állónak – nem a Fidesz, hanem az ország érdekében állónak, hogy Brüsszelben tudhassák, hogyha a választás eredményeképpen változás történik Magyarországon, akkor nekik majd kivel kell folytatni azt a munkát, amit a mostani külügyminiszterrel tettek meg. És ennek érdekében, csak és kizárólag az ország érdekében tettem meg azt a lépést, hogy egy embert a kelleténél, a szokásosnál, az ízlésem szerint valónál hamarabb neveztem meg. 

- Pintér Sándor kaphat feladatot egy új kormányban? 
- Minden alkalmas ember kaphat feladatot egy új kormányban. 

- Pintér Sándor alkalmas ember? 
- Pintér Sándor alkalmas ember. 

- Eladta a cégét, ezt tudjuk. Ez nyilván összeférhetetlenség. Ebből származnak a találgatások, hogy Pintér Sándor akár még belügyminiszter is lehet.
- Igen, de erre majd a választások után, ha a választópolgárok leadták a voksukat, vissza fogunk térni. A döntést pedig, mert ez a leendő miniszterelnök döntése, kellő pillanatban a leendő miniszterelnök meg fogja hozni. Ha az én leszek, akkor én is meg fogom tenni. 

- Az Önök támogatói, ahogy olvasom a sajtót, aggodalommal tekintenek a Jobbik erősödésére, az Önök ellenfelei meg kárörömmel tekintenek a Jobbik erősödésére. Van-e tervük arra, hogy hogyan kezelik a Jobbikot majd a parlamentben? 
- Az én fölfogásom szerint a törvényen kívüli megoldások iránti vágy – és Magyarországon van ma ilyen vágy, az Ön által említett párt mögött – a felhajtóerő szerintem, leginkább abból fakad, hogy a törvényen belüli megoldásokban elvesztették az emberek a hitüket. Hogy egyszerűbben és érthetőbben fogalmazzak: a rossz kormányzás, a reménytelenül rossz kormányzás odavezet, hogy az emberek a radikális, a normális élettől eltérő, az ügyek normális menetétől eltérő megoldások iránt lesznek fogékonyak. 

- Az ellenfeleik azt mondják, hogy ebben azért oroszlánrészük van Önöknek is. Éppen Ön emelte meg a kordont a Kossuth tér előtt. 
- Hát, mert ez a kormány törvénytelenséget követett el. 

- Hát, a Jobbik is ezt mondja. 
- Azért nagy, most ha megengedi, nem tudom fölmondani Önnek a szóban forgó párt programját, de itt az történt… Szájer József, akinek a véleményére jogfilozófiai kérdésekben a leginkább adni szoktunk, világossá tette, hogy egy, az állampolgárok alapvető jogaitól megfosztó kormányzati döntéssel szemben békés eszközöket alkalmazni lehetséges. A kordonbontás ilyen volt: szimbolikus és értékes tettünk. Na most, visszatérve a radikális politikai erőkre, hát, minél rosszabb egy kormányzás, annál nagyobb az országban a düh, annál nagyobb az emberekben a felháborodás, annál nagyobb a vágy bennük, hogy a demokrácia keretein kívül, akár az erőszakig elmenve keressenek megoldásokat. Másfelől azonban, és ezt azért mondom el, hogy saját magunkat is mértéktartásra és higgadtságra ösztönözzem, hogy közreműködjek abban, hogy ne harapózzon el Magyarországon semmifajta hisztéria. Amikor a nyugat-európai világ, beleértve a nyugati világba az Egyesült Államokat is, úgy döntött, hogy a közéletnek a létformája, ahogyan azt megszervezi, az a demokrácia lesz, akkor amellett azt is eldöntötte, amellett is elkötelezte magát, hogy a szélsőséges vélemények is hangot fognak kapni, vagy hangot kaphatnak. Ezért minden, a nyugati világhoz tartozó országban általában létezik tíz és tizenöt százalék között egy, a kereteket is fölborítani akaró, az erőszak irányába is hajló szélsőség. Hol baloldalinak mondja ez magát, hol jobboldalinak, de ez mindenhol van. Van, ahol a választási rendszer megengedi, hogy ez kifejeződjék, ilyen a magyar rendszer, ilyen a francia rendszer, de ilyen az osztrák rendszer is. És van, ahol olyan a választási rendszer, hogy ez nem tud felszínre jönni. Az Egyesült Államokban ez nem derül ki, mert nincs politikai képviselete, de mindannyian tudjuk, akik valaha ismertük Amerikát, vagy beszéltünk amerikaiakkal: ott is létezik ez az erő. Tehát itt inkább az a kérdés, hogyha elköteleztük magunkat a demokratikus létforma mellett, akkor hogyan kezeljük a szélsőségek problémáját. Az én válaszom erre az, hogy legjobban egy tisztességes, becsületes és jó minőségű kormányzással lehet ezt a gondot kezelni.

- Elnök úr, köszönöm, hogy a vendégünk volt!
- Köszönöm a lehetőséget!


orbanviktor.hu
