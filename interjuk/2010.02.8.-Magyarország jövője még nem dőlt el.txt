Magyarország jövője még nem dőlt el
2010.02.8.

            A Hír TV Rájátszás című műsorában Ókovács Szilveszter beszélgetett Orbán Viktorral.
        


- Akit demonstratíve nem érdekelt, az is figyelte péntek délutáni közvetítésünket, Orbán Viktor országértékelőnek mondott beszédét. Most arra nyílik mód, hogy az abban elhangzottakat és el nem hangzottakat is párbeszédes formában tárjuk fel. Köszöntöm a Fidesz - Magyar Polgári Szövetség elnökét. Jó estét kívánok!
 - Jó estét kívánok!
- Elnök úr, nézzünk előre! A kollégáim talán még azt a kérdést nem tudták föltenni, hogy a tegnap Varsóban történtekhez képest, a 2012-es év milyen lesz Ön szerint? Önnek értenie kell, hogy mire gondolok.
- Igen, de szerintem a nézők nem értik, úgyhogy…
- Máris hagyjuk?
- Máris hagyjuk, persze.
- Tehát én az EB-re gondoltam, hogy abból kijöhet-e abból a sorállásból valami?
- Hát, azt gondolom, hogy ez még annál is kockázatosabb kérdés, mint az április 11-én esedékes parlamenti választások végeredményének a jóslása vagy annak az előrebocsátása, úgyhogy utaljuk inkább a ködös jövőbe. Én még olyan csoportot nem láttam, ha már mégis nem bírok a véremmel, tehát én még olyan csoportot nem láttam sem vébén, sem EB-n, ahonnan ne lehetett volna továbbjutni. Tehát kisebb célt nem érdemes kitűzni magunk elé.
- Értettük. Akkor dolgozzunk! Megnéztem a 2006-os Fidesz kampánymenetrendet, abban március közepén programot hirdettek, de a korabeli újságcikkek arról írnak, hogy tulajdonképpen ez a program, ez már az országépítő beszélgetések sorozatában kialakult fejezetenként ismertette ezt a programot, és még büszke is volt arra, hogy tizenöt év után először készült az emberek előtt és az ő bevonásukkal, faluparlamentekkel és más találkozásokkal egy ilyen választási program. Most minthogyha stratégiát váltottak volna. Ezt jól látjuk?
- Hadd gondolkozzak ezen egy kicsit! Inkább folytatjuk. Tehát... Érdekes kérdés, tehát, ugye, a külső szemlélőknek a politikai életben bekövetkezett változások úgy tűnnek föl, minthogyha stratégiai átgondolás, értékelés eredményeképpen valami új kezdődnék. De belülről, ahonnan mi nézzük az egészet, meg ahogyan műveljük a magunk szakmáját, onnan a folyamatosság a meghatározó. Tehát én most ugyan hozzákezdhetnék egy, a 2006-oshoz hasonló vagy arra emlékeztető országjáráshoz, ahol megpróbálnám begyűjteni az emberek véleményét atekintetben, hogy milyen irányban kellene haladnia Magyarországnak a választások után, de ugyanazokat a válaszokat kapnám, mint amiket 2006-ban kaptam. Tehát teljesen fölösleges volna megismételni. Most előre borítékolhatom, hogy a Nemzeti Konzultációra 2006-ban adott válaszok kísértetiesen megegyeznének egy most esetleg megindítandó hasonló konzultációra beérkező válaszokhoz. Ennek az az oka, hogy az emberek 2006-ban is ugyanazt várták el a kormánytól, mint amit majd 2010-ben várnak a következőtől. A különbség az, hogy 2006-ban, bár a kormány megígérte nekik, az emberek bizalmát meg is kapta, abból semmit sem hajtott végre, most az emberek azt szeretnék, ha végre egy olyan kormány érkezne, amely a csalódottságon most már túljutva, mármint a választópolgárok ha túljutnak a csalódottságukon, és megbízzák a következő kormányt, akkor képes is lesz végrehajtani azt, amire vállalkozik. Ha úgy tetszik, a Facebooknak a megindítása, ami egy új elem a mi kampányunkban, fölfogható egy digitális nemzeti konzultációnak is.
- Aztán továbbhaladtam, jöttem a jelen felé, és 2007 decemberében, ugye, megtalálható az Erős Magyarország-program, ami viszont most újraolvasva egy komplett választási programként is fölfogható számokkal, konkrét ígéretekkel. Nem tudom, egy problémája lehet, hogy két évvel ezelőtt íródott, és akkor még válság sem volt, és egy csomó történés akkor még nem következett be. Nem tudom például az adózás terén, az ott ígért fokozatos családi adózás, az most hogy áll?
- Hát, a 2007-es „Erős Magyarország” című program egy komplett választási program. Tehát amikor azt szokták tőlünk kérdezni, hogy mikor állunk már elő programmal, akkor mindenkinek azt szoktam mondani, hogy bátran lépjen vissza az időben két évet, vegye elő ezt a programunkat, olvassa el, annak lényegében minden állítása megállja a helyét most, 2010-ben is. A családi adózásra vonatkozó részre is igaz ez. A mi elgondolásunk szerint a következő adórendszernek családbarátnak kell lennie. Ma Magyarországon az adórendszer nem tesz különbséget a között, hogy valaki a jövedelméből önmagát, esetleg csak a feleségét vagy férjét, vagy azon kívül még két-három vagy négy gyermeket is eltart-e. Márpedig ezt mindenhol a világon, mondjuk úgy, hogy a civilizált nyugati világban figyelembe veszik, mindenhol családérzékeny adórendszerek működnek, van, ahol a súlypont inkább a családokon van, van, ahol kevésbé, de ez az elem mindenhol megjelenik. Mi egy alapvetően a családokra építő adórendszert szeretnénk.
- De akkor ez eldőlt a Fideszen belül? - mert néhány hónapja Ön azt mondta egy interjúban, hogy még verseng egymással a két elképzelés.
- Ennél többet mondtam. Azt mondtam, hogy én a családi rendszer híve vagyok.
- Úgy van. 
- Nyerésre állok, igen.
- Jó. Tulajdonképpen amikor az MSZP azt mondja – egyetlen számot hallottam eddig tőlük – a 75 ezer forintos temetési segélyt, akkor erre a Fidesznek például van válasza?
- Hát, nézze, így is lehetne egy kampányt elgondolni, hogy ezekről az egyébként fontos részletkérdésekről vitázunk. Az én elgondolásom azonban más, Magyarországnak ugyanis nem az a gondja, hogy van-e 75 ezer forintos temetési segély vagy nincs. Az alapvető problémánk az, hogy olyan kormányunk van, amely képtelen az ország legfontosabb gondjainak megoldására. Tehát változásra van szükség. Ezt minden ember érzi. Tehát ma aligha találunk olyan embert jártunkban-keltünkben, aki ne azzal kezdené a beszélgetést, hogy most már ideje lenne, hogy változtassanak. Hogy kitől remélik a változást, ebben a vélemények talán megoszlanak, bár ott is úgy látom, hogy kevésbé remélik azoktól, akik a mostani helyzetet előidézték, tehát inkább az ellenzék felé fordul a bizalom. Tehát ma az irányokról folyik a vita, nem a részletkérdésekről. Ma az a kérdés, hogy folytassuk-e azt a gazdaságpolitikát, aminek az eredményeképpen ma, az elmúlt húsz év rekord munkanélküliségét jegyezhettük föl, tehát soha annyi ember nem volt munka nélkül az elmúlt húsz évben, mint éppen most. Vagy folytatni akarjuk-e azt a gazdaságpolitikát, aminek az eredményeként a magyar kis- és középvállalkozók egymás után, most már ezerszám mennek tönkre, vagy folytatni akarjuk-e azt az egészségpolitikát, aminek az a következménye, hogy orvosok meg ápolók ezerszám mennek el Magyarországról, miközben egyébként sürgős ellátásra szoruló betegek nem kapnak megfelelő ellátást. Tehát szerintem Magyarország jövőjének az irányairól kell döntenünk. Ez a vita tárgya, nem pedig ezek a részletkérdések. Bár nekem az a személyes véleményem egyébként, hogy egy rendes országban születni meg meghalni azért ingyen lehet. Ma Magyarország nem ilyen ország.
- Elnök úr, ha már a munkahelyeket is szóba hozta: egymillió munkahelyet vállalnak tíz évre, de ma reggel hallottam az interjúban, hogy ha lehet, még korábban szeretnék ezeket megteremteni. Tulajdonképpen miért kell egymillió munkahely? Félmillió körül van a munkanélküliek száma. Ilyen sok megszűnésével számol?
- Hát, először is tisztázzuk, hogy mennyi most a munkanélküliek száma! Ez egy…
- Ezt nehéz tisztázni.
- De nem teljesen reménytelen. Egy percet azért rááldozatunk. Ugye, amikor megkapjuk az adatokat a Központi Statisztikai Hivataltól és a kormányzattól, amelyek a munkanélküliségre vonatkoznak, akkor azok a regisztrált, ezek a számok a regisztrált munkanélküliekre vonatkoznak. Tehát ők azok az emberek, akik szerepelnek a munkát keresőkről szóló nyilvántartásban. Egy idő után, ha ezek az emberek nem kapnak állást, akkor kikerülnek ebből a nyilvántartásból. Tehát a munkanélküliek serege Magyarországon két részből áll: akik szerepelnek a munkát keresőkről szóló nyilvántartásban, és azok, akik már nem szerepelnek benne. Most a statisztikák azonban, amiket hallunk, csak az első kategóriáról szólnak. Ez olyan tíz, de inkább tizenegy százalékot mutat, mármint ennyi a munkanélküliek aránya. Ha hozzászámoljuk azokat is, akik már kiestek ebből a rendszerből – itt valóban Önnek igaza van, leginkább csak becslésekkel próbálkozhatunk –, akkor még másik 5-6%-ot hozzá kell számolni a munkanélküliekhez. Tehát összességében Magyarországon a mi véleményünk szerint 16-17%-os a munkanélküliség. Ezért az egymillió munkahely – hogy válaszoljak a kérdésére –, az egymillió munkahely létrehozása indokolt program.
- Igen, tehát ez akkor jobban lefedi. Az önkormányzatokkal mi tud történni? Hiszen többen azt mondják, hogy a költségvetési hiány lefaragása azon az áron történt, hogy a helyi önkormányzatokra és a megyei önkormányzatokra letolták ezt a tartozási volument. Mit lehet velük tenni tudván azt is, hogy a jövő évtől, 2011-től évi 1150 milliárd forinttal kell törleszteni a gyorskölcsönöket.
- Hát most, ez a kérdés, amit most Ön föltett, tulajdonképpen arról szól, hogyan is verték szét Magyarországon a szocialisták az egészségügyet. Az egészségügyet úgy verték szét Magyarországon, hogy miután az önkormányzatoknak a törvény egészségügyi ellátási kötelezettséget ír elő, sőt az önkormányzatoknak a tulajdonában is található jó néhány kórház, rendelőintézet, s az ő területükön működik értelemszerűen a háziorvosi rendszer is, ezért a kormányzat nem adta oda azt a pénzt az önkormányzatoknak, amelyeket egyébként kórházra, rendelőintézetre kellett volna fordítaniuk, illetve nem emelte meg a kormányzat azt az összeget, amit a háziorvosok kaptak azért, hogy ellássák a munkájukat. Így tulajdonképpen a központi költségvetés száma az a kiadási oldalon kedvezőbb képet mutatott, de a valóságos életben ez a hiány nem tűnt el. Erre szokták azt mondani a közgazdászok, hogy kiadásokat úgy csökkenteni, hogy közben szerkezeti átalakítás nem történik, az egy éves megtakarításra eredményes, de a következő évben megint ki kell fizetni, nemcsak ami esedékes, hanem azt is, ami elmaradt az előző évben. Most a következő kormány abban a helyzetben fogja találni magát, hogy a költségvetés számai nemcsak azért falsok, mert az ez évi, tehát a 2010-es folyó esztendő kiadásait sem fedezik, ami a következő évben ráadásul kétszeresen fognak megjelenni azok a kiadások, amelyeket az idén megspóroltak látszólag a költségvetésben. Tehát amiről beszélünk, az nem más, minthogy a magyar költségvetés számai fiktívek. Ma Magyarországon nincs ember, aki pontosan meg tudná mondani, hogy a következő kormány milyen örökséget vesz át a mostani kormánytól, legfeljebb azt tudja mondani, hogy rendkívül nehezet, tisztázatlant, áttekinthetetlent vesz majd át. Ezért is mondom én mindig azt, hogy az irányok világosak, az emberek tudják, hogy a következő kormánytól mit várnak el. Arra a kérdésre, hogy ezeket az irányokat hogyan tudjuk megközelíteni, milyen sebességgel, vagyis a hogyan kérdésére pedig akkor tudok majd válaszolni, hogyha a választások után megtörtént az átadás-átvétel, és pontos számokat ismerhetek, amely számokból aztán részletadatokat is közölni tudunk majd.
- Alighanem Önre vár az a futball-labda Bajnai Gordonnál, amivel még Mesterházy Attila is fejelgetett. Biztos, hogy nem lehetne megtudni, hogy mi a helyzet most így korábban?
- Becsléseink vannak természetesen.
- De a miniszterelnöktől. Reménytelen vállalkozás volna? Mert ő azt mondja, hogy ő ezeket megmutatja.
- Hát, de neki nem megmutatni kell, bocsánat, nem peep-show ez, hanem ez az ország költségvetése, amit törvény formájában szokott elfogadni a magyar parlament. Ott kellett volna megmutatni, ott kellett volna vitézkedni, amikor beterjesztették a költségvetést a parlament elé, amikor világossá tettük, hogy melyek azok a tételek, amelyek nagy valószínűséggel nem felelnek meg a valóságnak. Meg most kellett volna vitézkedni, mikor kiderül egymás után, hogy valójában a kiadások azok nagyobbak, mint amit terveztek, a bevételek várhatóan kisebbek lesznek, meg még az Alkotmánybíróság döntése miatt bizonyos bevételek ráadásul ki is estek az ő számításuk szerinti költségvetési hiányból. Hát így állunk! Tehát én azt gondolom, hogy reményünket, reményt helyezni, bizalommal lenni a mostani kormány irányába elfecsérelt idő és energia.
- Akkor döntően, ha kormányra kerülnek, más lesz ez, mint a '98-as kezdés? – mert akkor ugyan tényleg néhány hétig olvastak – ahogy annakidején Deutsch Tamás fogalmazott –, de utána heteken át napi két-három olyan komolyabb történés volt, egy előre elkészített kotta, amely alapján nagyon gyorsan és sok mindent átalakítottak. Ez a mostani helyzetben nem lenne lehetséges?
- Van néhány olyan intézkedés, amelyet nagyon gyorsan, akár már a kormány megalakulása előtt is a parlament megalkothat vagy elfogadhat. Tehát emlékezzünk rá, '98-ban is úgy történt – talán jól emlékszem –, hogy három olyan döntést is hozott a magyar parlament, amely megelőzte a kormány fölállását. Tehát a magyar parlament elkezdhet dolgozni azt megelőzően is, hogy egyébként a kormány hozzálátna a munkájához.
- Egészségbiztosítás meg a többi.
- Ilyen volt a biztosítás, a családi pótlék, ha jól emlékszem, az is ebbe az intervallumba esett. Tehát ilyet most is át tudunk gondolni, vannak is olyan intézkedések, amelyekkel nem kell várnunk egyetlen órát sem, azonnal meg lehet őket valósítani.
- Például?
- Eljön az ideje, amikor majd erről beszéljünk, de a döntő kérdés szerintem nem ez. A döntő kérdés az az, hogy pontosan, forintban kifejezve hogy fest az ország állapota. Ez pedig azt jelenti, hogy a '98-as időszakot, ha ideidézte, akkor azzal összevetve, valószínűleg egy bonyolultabb és nehezebb átadás-átvétel következik majd. A '98-as költségvetéssel is voltak gondok, de a '98-as költségvetés átláthatósága fényévekre volt jobb, mint a mostani költségvetés átláthatósága, még ha a számok egyébként ott sem voltak könnyűek, bár akkor a magyar gazdaság is meg a világgazdaság is egy fölívelő szakaszban volt, tehát könnyebb volt a helyzet, mind a világ, mind az ország, mind pedig az akkor hivatalba lépett kormány számára.
- Nekem is van két rövid példám arra nézvést, hogy nem lehet egyszerű eligazodni egyébként a számok között, akár még 2010 nyarán az új kormánynak sem. Múltkor olvastam egy kaposvári társasházról, akik panelfelújításra pályáztak, tizenöt hónapon át húzódott az ügyük. Végre kivasalták az illetékes hivatalból a döntést, nyertek pénzt, de a kifizetés éve 2012 lesz. Hogyha ilyen aknából vagy elcsúszott kifizetésből nagyon sok van, akkor lehet, hogy éveken át nem tudják pontosan mi a helyzet.
- Hát igen, de ha már ezt a kérdést hozta szóba, akkor – bár úgy érkeztem ide a stúdióba, hogy inkább a változás irányairól, a közrend helyreállításáról, az egészségügy rendbetételéről, a gazdaság talpra állításáról, ha úgy tetszik, a nemzeti ügyekről próbálok beszélni, mert végül is a mi kormányunk – ha lesz ilyen kormány, akkor az a nemzeti ügyek kormánya lesz majd. De most itt egy olyan kérdést érintett, amely azért felvillanyoz engem a részleteket illetően is, ugyanis itt van egy elég komoly áttörést jelentő elgondolásunk, illetve tervünk. Föl fogunk állítani egy zöldbankot – ez most a munkacíme ennek az intézménynek. Az még nem dőlt el, hogy ez egy teljesen önálló intézmény legyen-e, vagy a Magyar Fejlesztési Banknak egy szakosított intézete. Ez attól függ, hogy mit találunk majd a Magyar Fejlesztési Bank átadás-átvételekor a kasszában, még pontosabban, mit nem találunk ott. Tehát a lényeg az, hogy lesz egy ilyen intézet, amelynek az lesz a dolga, egy olyan pénzintézet, hogy finanszírozza a panelfelújítási programot. Sőt, a mi tervünk az, hogy nemcsak a panelfelújítási programokat, hanem az energiatakarékos fűtésmódokra történő átállást, az újfajta technológiákat is innen fogjuk finanszírozni. De ami a panellakásokat illeti, itt van egy olyan konstrukció, amit Matolcsy Györgyék dolgoztak ki, amely úgy teszi lehetővé a panellakások fölújítását és energiatakarékos fűtési üzemmódra való átállását, hogy közben az egyetlen fillérjébe sem kerül a bent lakóknak. Ez a dolog lényege. Azt kell mondanom, hogy ezt se mi találtuk ki, a világon ilyet már csináltak máshol is. Ez egy sajátos finanszírozási rend, részletkérdés, ha megengedi, most nem is megyek bele, de azt bátran mondhatom, hogy ha a mi programunk bizalmat kap, a magyar gazdaság talpra állításáról szóló programunk bizalmat kap és meg tudjuk indítani a magyar gazdaságot a gazdasági növekedés pályáján, akkor ennek eredményeképpen létre fog jönni egy ilyen pénzintézet, s a panellakásban élőknek a kiadásai jelentősen csökkennek majd.
- Akkor jöjjenek a nagy nemzeti ügyek! Öt pontot számoltam össze az Ön beszédében: munka, otthon, család, rend és egészség – ez egészen biztosan így egymás után le lett téve. Ezekhez kell nemzeti konszenzus? És az egészségügyhöz az kell-e, vagy elgondolás és pénz egyszerre inkább?
- Én azokról az ügyekről beszéltem, amelyek már nemzeti ügyeknek tekinthetők. Én nem zárom ki, hogy a jövőben is lesznek olyan ügyek, amelyek egyszer csak nyilvánvaló módon kiérdemlik, ha nem is mindenki, de a nagy többség támogatását. Ma azonban van öt olyan ügy, amelyről bátran mondhatjuk, hogy a rendelkezésünkre álló tudás, információ, napi élmények alapján bátran mondhatjuk, hogy a nagy többség támogatását, de az egészségügy talán mindenkinek a támogatását élvezi. És ezek azok az ügyek, amelyekről én azt állítom, hogy a következő kormány működésének a középpontjába kell állítanunk. E mögött az a megfontolás rejlik, hogyha valakit ma megkérdeznek arról, hogy látja az ő saját életének és a politikának a viszonyát, akkor valószínűleg olyan válaszokat kapunk, amelynek az értelme úgy összegezhető, hogy ég és föld a távolság, amely elválasztja a mi mindennapi életünket attól a politikától, amit nap mint nap látunk, hallunk a televízióban, meg amit el kell szenvednünk a mindennapi életben. És nekem az a meggyőződésem, hogy Magyarország csak akkor lesz sikeres ország, hogyha ezt a távolságot csökkenteni tudjuk. Tehát vissza tudjuk vezetni a politikát a mindennapi élet kérdéseihez. Hogy még egyszerűbben fogalmazzak: ma Magyarországon az emberek többsége azt gondolja, hogy a politika egy káros dolog, vagy ha nem is káros, legalábbis haszontalan. Sok bosszúságot okozó, összességében az emberek élete szempontjából hasznot nem hajtó dolog. Ha ezt a gondolkodást nem tudjuk megváltoztatni, és nem tudjuk bebizonyítani, hogy a politika egy hasznos eszköz, egy olyan eszköz, amellyel meg tudunk oldani olyan gondokat, amelyeket önerőből saját magunk nem lennénk képesek, akkor a következő kormány ügye elveszett. Tehát nekünk be kell bizonyítanunk, hogy igenis a politika hasznos eszköz. A panelfölújítás, amit az előbb említettem, vagy az egészségügy rendbetétele, igenis, az egészségügy nem romlásra ítélt ágazat. Ha jó kormányzata van Magyarországnak, akkor az egészségügyi ellátás színvonala nem hanyatlik, esik, zuhan, hanem javul. Elérhetőbbé válik az emberek számára és olcsóbbé is tehető.
- És feleakkora várakozási idő? Mert ezt mondta.
- És feleakkora várakozási időt szeretnénk elérni, igen.
- Ez az első lépcső?
- Hát, egy nagy lépcső.
- Mert korábban…
- Igen, de most viszont van. Ráadásul különböző ellátásoknál különböző hosszúságúak a várakozási idők, de azt gondolom, hogy reális célkitűzés az, hogy a várakozási időt általában és átlagosan a felére csökkentsük. De továbbmegyek. Ugyanígy azt gondolom, hogy a nagy többség támogatását élvezi az is, hogy azt a hiányzó 3000-3200 rendőrt végre állítsuk munkába, s azokon a településeken, ahol ma inkább a félelem vagy a bizonytalanság az úr, ott ismét lehessen kiegyensúlyozott, normális, mondhatjuk: XXI. századi polgári életet élni. Ezt a nagy többség támogatja. És sorolhatnám tovább. Tehát azt akarom mondani, hogy öt olyan ügy van, amely mögött érzem, látom, tapasztalom a nagy többség támogatását, tehát a következő kormánynak elsősorban ezekre az ügyekre érdemes összpontosítania.
- A külügyeket most nem soroltuk ide, de pont a reggeli interjúban Ön azt mondta, hogy azt a nyelvalapot, amelyet a magyar kormány azért hozott létre, hogy a szlovákiai nyelvtörvény miatt megbüntetetteknek kifizessék ebből a büntetését, azt Önök is támogatják. Akkor akár ebben lehetne konszenzus. Fico miniszterelnökkel nem diabolizálták-e egymást túl ahhoz, hogy majd szót értsenek?
- Hát megmondom őszintén, olyan különösebben eddig nem foglalta le a gondolataimat az…
- Lehet, hogy nem Önt személy szerint, de ugye…
- … Ön által említett szlovák államvezető, ellenben a határon túli magyarok ügye igen. Tehát én azért egy más szemüvegen keresztül nézem a határon túli politika világát. Ott első helyen nem az éppen hivatalban lévő államvezetők szerepelnek, hanem az ott élő magyar közösségek, amelyek iránt a mindenkori magyar politikai vezetésnek alkotmányban rögzített felelőssége van, fönnáll, és azt teljesíteni kell.
- Kis- és középvállalkozások. Most, ma hallgattam egy interjút, abban a Magyar Fejlesztési Bank – amit Ön is szóba hozott már – illetékese elmondta, hogy több mint 60 milliárd forintot sikerült idén hitelben szétosztaniuk. 50 milliós az átlaghitel. Úgy tűnt az interjúból, minthogyha ezek a motorok kapnának kenést, legföljebb nem igénylik, és akkor nem lehet rajtuk segíteni. Hogyan lehet segíteni ezeken a vállalkozásokon?
- Hát, nekünk élő kapcsolatunk van a magyar gazdasági élet szereplőit képviselő szervezetekkel. Három-négy jelentősebb szervezet is létezik. Ezekkel a mi kapcsolatunk rendszeres, mondhatnám napi természetű, információkat kapunk, közösen készítünk programokat. Nem a nyilvánosság előtt, de még bizonyos munkacsoportjaink is vannak közösek, amelyek a következő kormány számára készítenek elő terveket. A tőlük kapott információk arról szólnak, hogy ma a kis- és középvállalkozások fuldokolnak, a légszomj állapotában vannak, ezerszám zárják be a vállalatokat. Ha jól emlékszem, akkor a csődeljárás alá vont vállalatok száma az elmúlt hónapban történelmi rekordot ért el. Ez azt jelenti, hogy ezek a vállalkozások utcára teszik az embereket, tehát nő a munkanélkülieknek a száma. A mi fölfogásunk az, hogy amíg nem lesz gazdasági növekedés Magyarországon, addig ezek a kis- és középvállalkozások nem is tudnak megállni a lábukon, és fordítva is igaz ez: amíg ezek a kis- és középvállalkozások nem tudnak megállni a lábukon, addig nem lesz gazdasági növekedés Magyarországon. Tehát nekünk egyszerre kell egy gazdasági növekedést támogató makrogazdasági, tehát nagy összefüggésekről szóló gazdaságpolitikát és a kis- és középvállalkozásokat támogató nagyon konkrét gazdasági növekedési menedzsmentet, fejlesztési programot végrehajtani. Ha a kettő összetalálkozik, akkor a munkanélküliek száma csökken, a vállalkozások nem mennek csődbe és megindul a gazdasági növekedés is Magyarországon. Ez lehetséges. Erre nézve kidolgoztuk a programokat. Én a következő egy hónapban két-három alkalommal is nyilvános rendezvényen megjelenek majd ezeknél a gazdasági érdekképviseleteknél, közös rendezvényeket tartunk, és ott ismertetni fogjuk az eddig elért eredményeinket.
- Elnök úr, Ön gyakran beszél erős kormányról, erős kormányzás igényéről. Mondjuk, Bokros Lajos okos, de gyenge kormányról beszélt a hétvégén. Nem tudom az erős kormánynak a hatáskörébe belefér-e az, hogy a polgárok által fölvett devizahiteleknek a kamatlábát valahogy segítse leszorítani, mert a forintárfolyam 2008 októberhez képest lényegesen megnyugodott, a külföldi devizák kamatai sincsenek magasan, sőt lejjebb kerültek, a mi kamataink, törlesztőrészleteink mégis magasan maradtak. Mit lehet tenni ez ügyben?
- Hát, ebben az ügyben először is egy kiszámítható gazdaságpolitikára van szükség, de hozzá kell tennem, hogy a legkiszámíthatóbb gazdaságpolitika mellett sem zárható ki, hogy a forintárfolyam ingadozik, mert ez nemcsak Magyarországon áll vagy bukik. Ezért én általában azt tanácsolnám mindenkinek, hogyha lehet, akkor ne devizában, hanem inkább forint alapon vegyen föl hiteleket, és keressük annak a módját, hogy azok, akik már egyébként deviza alapú hitelt vettek föl, azok milyen feltételek mellett tudnának egyébként áttérni, tudnák átváltani mindezt forint alapú hitelekre. Itt nagyon szerteágazóak a vélemények. A bankok nagy része például ezt nem tartja lehetségesnek, mások azt mondják, hogy azért ez megfontolandó. Tehát én azt gondolom, hogy hiába tűnik most a magyar forint árfolyama nyugodtnak, semmilyen garanciánk nincs arra nézve, hogy a következő hónapokban is ez így marad. Ezért mindenki, akinek devizában van a hitele, hát, azt kell mondanom, hogy egy minősítetten bizonytalan helyzetben van, és amíg nem tér át a forint alapú hitelre, addig abban is marad, mert a forint árfolyamát még úgy, ahogy – inkább úgy, mint ahogy – a gazdaságpolitika mindenkori iránya befolyásolja, a devizaárfolyamokkal már nem ez a helyzet. Tehát én ezt egy nagy bizonytalansági tényezőnek látom. Ugyanakkor úgy gondolom, hogyha a következő kormány képes együttműködni a bankokkal, képes együttműködni a Nemzeti Bankkal, meg képes együttműködni a pénzügyi szervezeteket felügyelő állami szervezettel, abban az esetben ki lehet alakítani egy olyan politikát, amely egyfelől lehetővé teszi, hogy aki akar, átjöjjön forintra, és aki pedig devizában marad, ott pedig annak ne éljenek vissza a tudatlanságával vagy bizonytalanságával, és ne forduljon elő, hogy miközben a kamatok nemzetközileg csökkennek, aközben a magyar devizahiteles adósságának a kamatai azok csak nem akarnak a hitelfölvevő számára kedvező irányba, tehát lefelé elmozdulni.
De visszatérve arra a kérdésre, hogy milyen kormányra is van itt szükség: erősre vagy okosra? – most az én fölfogásomban az erő az észt nem zárja ki. Én a sportolókat mindig is nagyra tartottam, és ők az élő példái annak, hogy az erő meg az ész nem egymást kizáró fogalmak. Ma Magyarországon a kormány alapvetően gyenge kormány, gyenge erőállapotú, gyenge képességű, gyenge teljesítményű kormány. Tulajdonképpen szégyent hoznak ránk. Tehát most próbálok udvariasan fogalmazni, de ennél udvariasabban nem tudok. Tehát az, ami történik ma Magyarországon, ahogyan a magyar kormány működik, ahogyan Budapest működik, tehát ott, ahol a mai kormánykoalíció működik, arra a szégyennél enyhébb kifejezést nem nagyon találok. Tehát az, hogy az emberek szeme láttára lopják el a városukat, tehát lopják el Budapestet a budapestiektől, az, hogy az emberek szeme láttára hamisítják meg a költségvetés adatait, közölnek valótlan számokat, folytatnak olyan propagandakampányt, amelynek semmi köze a valósághoz az országos politikában, ezek mind-mind olyan politikai magatartások, amelyek a tiszteletlenségről árulkodnak. Tehát az a helyzet, hogy a politikai elit, a mai kormánykoalíció a fővárosban és az ország élén egész egyszerűen nem adja meg azt a tiszteletet az embereknek, amit egyébként mindannyian elvárhatnánk a saját vezetőinktől különös tekintettel arra, hogy mi választottuk meg őket. Tehát ha már az elemi emberi érzés nem működik bennük, akkor legalább annak a gondolatnak föl kéne néha ötlenie a fejükben, hogy mégiscsak tőlünk kapták a lehetőséget arra, hogy a munkájukat végezzék. Tehát azt kell mondanom, hogy azért kell Magyarországon létrehoznunk egy erős kormányt, hogy ne szégyenkeznünk kelljen, hanem inkább büszkék lehessünk a saját országunkra, ha nem is a saját kormányunkra, akkor is inkább azt mondanám, hogy arra a közösségre, arra a nemzeti közösségre, amelynek a kormány is része.
- Ön szerint egyébként – ha már említette a fővárost is – a politikai felelősség mit jelenet? Tehát a főpolgármester például felel-e más párt által delegált főpolgármester-helyettesek munkájáért, vagy ha megbíz valaki mást az ő hatásköreivel, akkor azért felel-e? Szóval a politika felelőssége hogy áll most?
- Hát, nézze, én húsz éve dolgozom azért, hogy Budapestnek lehessen egy olyan vezetése, amelyet az emberek magukénak éreznek, és meg kell mondanom, hogy húsz éven keresztül nem jártam sikerrel. Tehát az a jobbközép politikai tábor, közösség, amelynek ma én vagyok a vezetője, egész egyszerűen a budapestiek bizalmát valamilyen okból nem tudta kiérdemelni, nem szerezte meg, nem kapta meg. Tehát ezért van egy bizonyos távolság, ahonnan kénytelen vagyok nézni az eseményeket. Nem vagyunk bent az eseményekben. Hát, szegény Tarlós István, aki az ország egyik legjobb polgármestere volt III. kerületi polgármesterként, ott ül a fővárosi Fidesz-frakció élén, onnan próbál belelátni az ügyekbe, de rendszeresen beszámol az elnökségi üléseken arról, hogy milyen falakba ütközik. Hát, hároméves harcot kellett folytatni azért, hogy mondjuk a BKV, ami egyébként egy közüzemi vállalat, tehát mindannyiunk tulajdonában álló vállalat, mindannyiunk számára szolgáltatást végző vállalat, ennek az adataiba, alapvető gazdasági tényeibe betekintést tudjunk vagy tudjanak nyerni. Tehát azt kell mondanom, hogy az, ahogyan vezetik ma a szocialisták és a szabad demokraták a fővárost, az egy olyan, a nemzetközi politikában teljesen ismeretlen módszer, aminek a megértése még hosszú időt vesz igénybe. Tehát az, hogy megtörténhessen az ország szeme láttára, hogy valaki fölvesz több tízmillió forintos végkielégítést, mert elbocsátották, miután visszaszerződtetik, megint alkalmazza… Az egész, ami ott zajlik, az egy, mondjuk úgy, hogy nyugatos, vagy a nyugat-európai politika iskoláján, tudományán, hagyományain nevelkedett magyar elme számára egész egyszerűen fölfoghatatlan. Ez egy olyan balkáni bagázs, amire nem is tudok a fölháborodottság szavai nélkül kifejezéseket találni. Tehát az én véleményem az, hogy ott történhet ilyen, ott kell elszenvedni az embereknek olyan botrányokat, mint ma Budapesten, ahol gyenge a fővárosi vezetés és gyenge az országos vezetés. Erős kormányzat, erős fővárosi vezetés mellett ilyen visszaélések nem történhetnek meg.
- Utolsó kérdés Elnök úrhoz. Amikor a beszédében pénteken említette azt, hogy mennyire fontos, hogy a Fideszre adja mindkét voksát majd 11-én meg 25-én is a választópolgár, akkor néhányan azt mondták, hogy Orbán Viktor veszélyt szimatol. Vajon mi célból választana valaki egyszerre két különböző irányt és megkülönböztethető erőt?
- Hát, én találkoztam ilyen emberekkel. Tehát nem a hasamra ütve jutott eszembe ezt a gondolat a pénteki beszédemben, hanem nagyon sok emberrel találkoztam, akik radikális, tehát mély átalakulást és változást szeretnének, s ők úgy gondolják, hogy nemcsak a Fideszt, hanem a tőlünk jobbra álló erőket is ki lehetne tüntetni legalább az egyik voksukkal. Na most én mindig azt szoktam mondani, hogy a meccset a kilencvenedik percben fújják le. Kovács Lászlónak van igaza, aki azt mondta, hogy nem a fölméréseket kell megnyerni, vagy nem a közvélemény kutatásokat kell megnyerni, hanem a választást, és bizony neki van igaza. A magyar jobboldal, a magyar polgári közösség bukott már úgy választást, hogy kiénekelték a sajtot a szájából, és nem szeretném, hogyha ez még egyszer bekövetkezne. Nem csak magam miatt nem szeretném, bár talán el tudják képzelni, hogy nekem sem ezek a legkellemesebb pillanatai az életemnek, de az egész magyar választóközönség szempontjából nézve sem kívánom, hogy ez bekövetkezzen, mert olyan keserves csalódás, ami már egy megnyertnek elgondolt választás elvesztésekor bekövetkezik, évekre vet vissza egy országot. Hát, 2002-ben indult meg lefelé ez az ország, és nemcsak azért, mert a jobboldal elvesztette a választást, hanem azért, mert akik jöttek, azok nem voltak fölkészülve arra, hogy kormányozni tudjanak. Ma, ha nem a jobbközép kapja meg a kormányzás lehetőségét Magyarországon, akkor miféle kormány fog itt alakulni? Hát alakulhat itt egy olyan... Van ma olyan politikai közösség és erő Magyarországon a jobbközepen kívül, amely képes lenne az országot fölfelé megindítani a mostani nehéz helyzetéből?! Én nem látok. Ettől még a választópolgárok szavazhatnak természetesen más irányba is, mint ahogy 2002-ben is tették, csak ennek súlyos következménye lesz. És én nem a választópolgárokat szoktam kritizálni sohasem a választások eredményéért, hanem saját magunkat. És én érzem a felelősségemet. Tehát nekem most, még februárban világossá kell tennem a magyar választópolgárok előtt, hogy ez a választás nem dőlt el, Magyarország jövője még nem dőlt el. Innen még van lejjebb. Rajtunk múlik, hogy fölfele, vagy lefele fogunk megindulni innen, s ezért mindenkit arra bíztatok, hogy jöjjön el, ne spekuláljon, ne találjon ki különböző elméleteket, hogy hogyan ossza meg a voksait, hanem egy irányba, a változás irányába adja le a rendelkezésére álló mindkét szavazatát. Ez a felelősségem itt és most 2010 februárjában.
- Köszönjük, hogy eljött hozzánk, Elnök úr. Várjuk máskor is!
- Köszönöm szépen.


orbanviktor.hu
