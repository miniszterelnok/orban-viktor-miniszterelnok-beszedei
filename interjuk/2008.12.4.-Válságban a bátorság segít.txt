Válságban a bátorság segít
2008.12.4.

            Orbán Viktor országos körútja során nyilatkozott a Békés Megyei Hírlapnak.
        


Átszavazók. Orbán Viktor szerint a Parlament rosszabb állapotban van, mint az ország.

Békéscsabára látogatott tegnap Orbán Viktor, a Fidesz elnöke, hogy végigjárja az ellenzéki irányítású megyéket, városokat. Mint mondta, igyekszik arra buzdítani az önkormányzatokat, hogy helyi szinten segítsenek a gazdasági válság leküzdésében.

- Az adótörvény megszavazásakor megint ott lebegett Damoklész kardja a kormány felett, hiszen Gyurcsány Ferenc azt mondta, lemond, ha a parlament nem szavazza meg. Nem tartja ezt elszalasztott lehetőségnek?
- A gyors politikai változás esélye ott volt a képviselők előtt. Nem először. A parlament azonban ma nagyon rossz állapotban van, talán még az ország általános állapotánál is ziláltabb. A képviselők egy jelentős része nem azt teszi, amiért választóik oda küldték őket. Saját mandátumuk sorsát fontosabbnak érzik, inkább magukat mentik, mint az országot. Rövid távú szempontok befolyásolják őket, csak „a holnap reggelt éljük túl a hatalomban” logika vezeti a kezüket a szavazáskor. Bennük talál rendszerint partnert a kormány még a rossz politikájához is.
- Karakteresen nyilatkozott az elmúlt napokban azokról a képviselőkről, akik a Fidesz padsoraiban ültek, vagy még mindig ülnek, ám most a kormánnyal szavaztak. Meglepődött? Csalódott?
- Néppárt vagyunk, nagy frakció a miénk. Bár igyekeztünk gondosan kiválasztani azokat a képviselőjelölteket, akiket aztán az emberek bizalmába ajánlottunk, de bizony be- becsúsztak hibák. Miközben a magyar választópolgároknak arra volna szükségük, hogy a képviselők értük dolgozzanak, addig ma sajnos ezek a pitiáner, egyéni megélhetést fontosabbnak tartó emberek és döntések uralják a ház életét.
- Gyurcsány Ferenchez hasonlóan ön is támogatásáról biztosította a gazdasági válság megoldásáért létrejött Reformszövetséget. Lehet ez egyfajta közelítő erő, amit sokan várnak a politikusoktól?
- Mindig is támogattam a közéletből induló, tisztességes és jószándékú kezdeményezéseket. Elsősorban azért, mert a demokrácia nem a pártok harcáról kell, hogy szóljon, én a részvételi demokrácia híve vagyok. Ezért is indítottam útjára két évvel ezelőtt a nemzeti konzultációt. Akkor sokan úgy láttuk, hogy nagy a baj, mert a politikai elit és az emberek közötti távolság egyre csak nőtt. Ez ma sincs másként. Ezért is értékes ma egy közéletből jövő kezdeményezés. Ugyanakkor az is tiszteletre méltó, hogy komoly emberek ültek össze a Reformszövetségben. Ők tényleg kitalálhatnak valami olyasmit, amit érdemes
valóban megfogadni a tisztelt ház minden képviselőjének, függetlenül attól, melyik padsorban ül. Amiket eddig hallottunk tőlük, alapvetően egybeesnek a mi célkitűzéseinkkel, hiszen ők is a korrupció visszaszorításáról, adócsökkentésről, politikai reformokról beszélnek, azokat a kérdéseket vetik fel, amiket mindannyian.
- Milyen konkrét területeken lenne indokolt a másként gondolkodás?
- Kormányzati és politikai, foglalkoztatási, fejlesztés-politikai valamint adó- és járulékreform. Ezekre lenne szükség. A fejlesztés-politikai reform az unióból érkező pénzek átcsoportosítását jelentené, hiszen Magyarországon a kis- és középvállalkozások az Unióból érkező forrásoknak mindössze a 3,5 százalékát kapják. Ha ezt nem tízszerezzük meg legalább, akkor több százezer munkahely fog elveszni. A foglalkoztatás-politikai reform lényege, hogy minden lehetséges eszközzel meg kell könnyíteni a sok embert foglalkoztató iparágaknak, hogy a lehető legkönnyebben és rugalmasabban alkalmazhassanak munkaerőt. Az építőipar például kifejezetten ilyen. Ha az építőipar folytatja mélyrepülését, akkor a munkanélküliséget nem lehet megfékezni majd. Számos pénzügyi, de nem pénzt igénylő kérdésről van  tehát szó, amellyel segíteni lehetne a gazdaság helyzetén. A kamatcsökkentés is pont ugyanilyen, hiszen az sem kerül pénzbe. Döntést kellene hozni, de ez a szándék ebben a pillanatban hiányzik. Ennek egyik legfőbb oka a gyávaság. Minden kamatváltoztatás körültekintést igényel, de ma inkább a gyávaság miatt nincs döntés. Válsághelyzetben azonban nem szabad megijedni. Ilyenkor a bátor lépések sokkal többet hoznak a konyhára, mint az óvatos, kiskanállal adagolt döntések.

Helyi szinten is tenni kell a válság megoldásáért
Orbán Viktor békéscsabai látogatásáról szólva elmondta, végigjárja azokat a Fideszes irányítású megyéket és városokat, ahol esélyt lát arra, hogy a munkahelyek megőrzése érdekében a helyiek lépéseket tudnak tenni. - Nem látom azt a felismerést a kormánynál, miszerint a munkahelyek megvédése a legfontosabb feladat. Ha azonban a kormányban nincs ennyi ész és belátás, akkor legalább az önkormányzatokban legyen meg. Eddigi tapasztalataim kedvezőek, több településen a helyi adó csökkentésével, az önkormányzati beruházások előrehozásával igyekeznek úrrá lenni a válságon - hangsúlyozta a politikus. Hozzátette, fontos, hogy az önkormányzatok a jó példákat egymástól is átvegyék.


Békés Megyei Hírlap

