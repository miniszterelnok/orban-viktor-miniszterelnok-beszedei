Kormányprogrammá vált a félelemkeltés
2007.02.22.

            A félelem a kormány érdeke - jelentette ki a Hír Televízióban Orbán Viktor.
        

 
Az új többséget nem politikai beszédek hozzák létre, hanem maga az élet - mondta Orbán Viktor. Az új többség úgy jött létre, hogy a régi többség szertefoszlott, tette hozzá. A csalások és a demokráciában elfogadhatatlan módszerek alkalmazása ellenére volt egy minimális régi többség, amely a kormányt 2006-ban győzelemre segítette. "Az új többség nem pártpolitikai szimpátiák alapján jött létre, nem foglalkozik pártszimpátiával, nem ideológiai kérdésekkel foglalkozik, hanem elszenvedi azt az életet, amivel a kormány ma sújtja Magyarországot. Az új többség szerint a kormány tettei kártékonyak.
Orbán Viktor kijelentette: az új többségnek van egy világos elképzelése arról, hogy mit akar, és mit nem. Mint elmondta, a Fidesznek az a dolga, hogy amit az új többség akar, "értelmes programmá fogalmazza meg". Közös célt kell adni az új többségnek, és erre ma a Fidesz tűnik a legalkalmasabbnak, mert a Fidesz a kormánnyal ellentétben végig az igazat mondta. A pártelnök szerint az új többség a Fidesz felé nyitott, amit az erős Magyarország programja egyesíthet, akár csak a plebejus politika, amely a kiváltságok elleni politikát jelent. Orbán Viktor úgy vélekedett, hogy az új többség szembenáll a kiváltságosok politikájával.
A Fidesz elnöke beszélt a vizitdíjról is, amit azonnal letörölne. Orbán Viktor erkölcstelennek nevezte a 300 forintos egészségügyi hozzájárulás bevezetését, mert - mint fogalmazott - az éppen a legszegényebbeket sújtja. A volt miniszterelnök azt mondta, a hivatását gyakorló orvos nem tehet mást, minthogy - a jogszabályokat megszegve - ellátja azokat is, akik nem tudják kifizetni a vizitdíjat. Orbán Viktor szerint a vizitdíj eltörlése ezt az ellentmondást oldaná fel erkölcs és jog között.
Március 15-ével kapcsolatban a pártelnök közölte: a Fidesz békés, méltóságteljes ünneplésre készül, úgy ahogyan az elmúlt években mindig. "A félelemkeltés a kormányprogram rangjára emelkedett. A kormány maga terjeszti ezt a gondolatot, hogy félni kell, hogy meg kell ijedni. Hát nem a miniszterelnök beszédénél voltak egy évvel ezelőtt mesterlövészek a Nemzeti Múzeum tetején? Nem ők azok, akik ráuszítják a rendőröket az emberekre? A békés tömegre rávezénylik a rendőröket? Gumilövedékkel beléjük lőnek? Nem a kormány csinálja ezt? Õ áll minden félelemkeltő akció mögött. A kormány maradjon távol, a kormány erőszakszervezetei maradjanak távol tizenötödikétől, szabad március 15-ét akarunk. Mi tudjuk, hogy hogyan kell szépen, békésen és méltóságteljesen ünnepelni. Ezt tettük az elmúlt tízegynéhány évben egészen addig, amíg a saját politikai céljaira a félelemkeltést nem kezdte el használni a kormányzat" - fejtette ki Orbán Viktor.


hirtv.hu - fidesz.hu
