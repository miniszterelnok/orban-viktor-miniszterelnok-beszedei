Nagyarányú adócsökkentés
2009.11.10.

            Az ATV Egyenes beszéd című műsorában Kálmán Olga beszélgetett Orbán Viktorral.
        


- Jó estét kívánok, üdvözlöm Önöket! Vendégünk Orbán Viktor, a  Fidesz – Magyar Polgári Szövetség elnöke. Jó estét kívánok!
-  Kezét csókolom, jó estét kívánok!
- A minap azt mondta,  hogy a 2010-es költségvetés nem az ország, nem a jövő érdekét szolgálja,  hanem a szocialisták érdekét szolgálja. Első gondolatom az volt, hogy  az ember magának nem akar rosszat, még ha párt, akkor sem. Akkor ez egy  jó költségvetés? Tehát hogyha maguknak nem akarnak rosszat, akkor nem  tettek rosszat. 
- Úgy látom, hogy a politikai életnek a  baloldalán – hogy ez most egy pontos leírása-e a magyar politikai  életnek, vagy sem, ezt most talán tegyük zárójelbe – ott már csak  túlélési ösztönök munkálnak. Tehát eldöntötték, ha törik, ha szakad, ők  mindenképpen megpróbálják elvinni a parlamenti többséget, illetve a  szocialista pártot a választásokig. Időközben azt sem tudjuk, hogy van-e  többség mögöttük, az szétporladt, az SZDSZ bent van, nincs bent, a  frakcióban bent van, tehát az egész egy nagyon zűrös…
- A  költségvetés sarokszámait megszavazták. 
- Hát azt mondom,  hogy az egész egy nagyon zűrös dolog, s úgy látom, hogy jószerivel ott  már nem a jövőről való közös gondolkodás jelenti a habarcsot. Amikor,  mondjuk, Ön a kollegáival eldönti, hogy valamit támogat, vagy nem, ez a  parlamentben sincs másképpen, akkor mindig azt gondolja meg, hogy a  jövőre nézve is ez ad-e lehetőséget, ad-e esélyt, mit hoz. Szerintem a  másik oldal már nem ebben az idő-, jövő dimenzióban gondolkodik, hanem  csak abban, hogy legyen meg a költségvetés – akármi is van benne, és  valahogy menjünk el a választásokig. Ezt tartom problémának.
-  Igazából ez egy költői kérdés volt, mert nyilván nem gondoltam egy  percig sem komolyan, hogy Ön arra utalt, hogy ez egy jó költségvetés,  hiszen az eddigi kommunikáció nem erről szólt. De aztán tovább is  gondoltam akkor ezt az állítást, hogyha a szocialisták maguknak akarnak  jót ezzel a költségvetéssel, ez a költségvetés politikai szempontból egy  öngyilkosság. Hiszen aki jót akar magának, politikai támogatottságot  akar, akkor az nem kiadáscsökkent, az nem adóztatja meg a kafetériát,  nem von el az önkormányzatoktól, a közösségi közlekedéstől, szóval nem  vezeti be a vagyonadót, tehát hogy ezek nem populáris intézkedések,  ezért nem értem azt a kijelentést, hogy ezzel a szocialisták maguknak  akarnának jót. Tehát a kormány válságkezelő költségvetése, ami mondjuk a  hitelminősítő intézetek szerint a lehető legjobb út Magyarország  számára. 
- Egyszerre három kérdés is van az Ön mondatai  mögött. Ha megengedi, megpróbálom sorba venni. Az első dolog, még  egyszer mondom: az a kérdés, hogy mi a célfüggvény, a másik oldal a  célfüggvény, hogy függetlenül, hogy mi az ország valóságos gazdasági  helyzete, mi volna Magyarország érdeke, ők semmiképpen nem akarnak  előrehozott választást, nem akarnak gyors változást, ha úgy tetszik, a  változás útjába akarnak állni egészen addig, ameddig lehet. Ez az ő  érdekük, nem pedig az, hogy mi lesz utána.
- Nem a  válságkezelés az érdekük? 
- Majd mindjárt erre kitérek,  hogy ez miért nem válságkezelés. Ez nem válságkezelő kormány, nem is  válságkezelő csomag, ez egy válságmélyítő kormány, és egy válságmélyítő  költségvetés. De még egyszer mondom, hogy nem nagyon szeretnék még egy  műsor erejéig sem beleköltözni a szocialisták fejébe, vagy szívébe, hogy  elmeséljem itt a nézőknek, hogy mit látok ott. Hanem inkább maradnék a  saját házam táján. Ha ezt a költségvetést valaki megnézi, akkor az első  és legfontosabb állítás szerintem, amit tehet ezzel kapcsolatban, az az,  hogy ebben semmi nincs, ami a jövőt szolgálná. A második állítás, tehát  amitől a gazdasági növekedés beindulna – beszéljünk ilyen technokrata  nyelven –, amit rögtön megállapíthatunk a költségvetésről, hogy ez egy  blöff, ez egy hazugság.
- Miért?
- Azért,  mert egy költségvetés számokból áll. Ha a számok pontosak és korrektek,  akkor a költségvetés áll a lábán. Ha a számok hamisak, meghamisítottak  szándékosan, vagy szakmai hozzá nem értés okán, akkor az a költségvetés  egy blöff.
- Na de nem hamisak ezek a számok...
-  Hát azért, mert mintegy 1.300 milliárd forinttal több a hiány, mint  amit a költségvetés bevall. Ha százalékban számolunk, akkor a  költségvetés azt állítja, hogy a 2010-es év végén, ami hiányzik majd a  kasszából, az a teljes magyar nemzeti össztermék 3,8 százaléka lesz, a  valóság ezzel szemben az, hogy csak az alapján, amit tudunk, tehát a  csontvázak, amelyek esetleg a szekrényekben lapulnak, azok ismerete  nélkül, remélem ebből minél kevesebb lesz. Ezek nélkül is azt lehet  mondani, meg is lehet védeni ezt az állítást, hogy a költségvetési hiány  7,3-7,5 százalék között áll.
- Ezt Varga Mihály már  kifejtette. Itt a legnagyobb tétel az ő felsorolásában, hogy mire  alapozzák Önök az öt vagy hét, akárhány százalékos költségvetési hiányt,  az az, hogy például a BKV, meg a MÁV rendbetételét szolgáló több  százmilliárdos összeg nincs benne a költségvetésben. 
- Az  nem a rendbetételét szolgáló.
- Én ezt megkérdeztem Oszkó  Pétertől, amikor vendégem volt, és mondta, persze, hogy nincsen benne a  költségvetésben, senki nem akarja mondjuk a hitelállományát egy  összegben csökkenteni 2010-ben akár a MÁV-nak, akár a BKV-nak. 
-  Igen, mi csak annyit állítunk, hogy 300 milliárd forint hiányzik a BKV  és a MÁV kasszájából. Ez nem a rendbetételhez kell, hanem a túléléshez,  nagy különbség. Tehát nem ahhoz kell 300 milliárd forint, hogy rendbe  tegyük a MÁV-ot, hanem hogy a választások utáni hónapokban is  elinduljanak a gépek, ahhoz kell. Márpedig azoknak el kell indulniuk. De  ez nemcsak Varga Mihály véleménye. Én ma olvastam az Európai  Bizottságnak a véleményét, amely ugyan számokat nem mond, vagy  legfeljebb csak nagy, összevont számokban beszél, de az irány ugyanaz,  mint a mienk, mármint a Fideszé. Azt mondja, hogy úgy nem lehet  megtakarítást elérni egy költségvetésben, hogy átmeneti intézkedésként  elvonok pénzeket, mert a következő évben – ez esetben 2010-ben – azokat,  vagy azoknak a nagy részét vissza kell majd adni. Ezt mondja az Európai  Bizottság. Ezzel mélyen egyetértek.
- Mondjunk példát  is. Tehát ez, amitől most elveszünk. 
- Például az  önkormányzatoktól lehet elvenni pénzt.
- De feladatokat  is vettek el. 
- De nem vettek el. Ez nem igaz.
-  Azt mondják, hogy elvettek. 
- De nem. Nincsenek itt, ezért  óvatosan fogalmazok. Nem mondanak igazat. A polgármesterek számos  alkalommal mondták el Magyarországon erről a költségvetésről a  véleményüket, és mutatták ki, hogy feladatokat nem vesznek el tőlük,  viszont pénzt igen. Tehát mi úgy számolunk, hogy lehet ugyan elvenni  pénzt a kórházaktól, lehet elvenni az iskoláktól, meg a MÁV-tól is, de  az embereket meg kell gyógyítani a választás után is, a gyerekek  iskolába kell járni a választás után is, és a gépeknek is meg kell  indulnia a vasútnál, működtetni kell.
- Onnan vennének el  pénzt, hogy a gyerekek a pénzelvonás miatt nem tudnak majd iskolába  járni.
- Dehogynem, erről van szó.
- Tehát  mondjuk egy osztályfőnök a többletmunkáért, vagy a külön foglalkozásért  nem kap plusz pénzt, az egy nagyon-nagyon sajnálatos dolog. 
-  De nem erről van szó.
- Hát akkor mit vesznek el a  gyerektől, a cipőre, a táskára való pénzt? 
- Akkor  elmondom, hogyan működik az országnak ez a szelete. Az iskolarendszer  úgy működik Magyarországon – az oktatásról beszélünk -, hogy a  működéshez szükséges források egy részét a kormány adja, a másik részét  pedig az önkormányzatok. A kormány a saját maga részét egyfolytában  csökkenti.
- Mert csökken a gyereklétszám. 
-  De nem abban az arányban csökkenti egyfelől. Kettő: lehet, hogy a  gyereklétszám csökken, de attól még az épületeket fent kell tartani, és  így tovább, és így tovább. Tehát legfeljebb úgy lehetne csökkenteni,  hogy az önkormányzatokkal kötnek egy megállapodást arról, hogy a  következő néhány évben a gyerekszám alakulásának függvényében hogyan  alakul majd egyébként az oktatás finanszírozása. De most nem ez  történik. Tehát eljön az a pillanat, amikor annyi pénz hiányzik az  iskolák működtetéséből, hogy az önkormányzat nem tudja kifizetni vagy a  bért, vagy a fűtést, vagy a világítást.
- 2010-ben már  ilyen kudarc lesz. 
- Ehhez az állapothoz fogunk eljutni  2010-ben. Ezt nevezem én gazdasági vészhelyzetnek.
- Nem  hisz a szocialistáknak, nem hisz a Bajnai-kormánynak, miért nem hisz a  hitelminősítő intézeteknek, akik azt mondják folyamatosan, és különösen  így ősz tájékán, tehát szeptember környékén több hitelminősítő intézet  is visszasorolt minket jobb kategóriába. És egyértelműen mindannyian  azon az állásponton voltak, hogy ez a konszolidációs csomag, ez a  költségvetés és ez az irány az, ami Magyarországot nemcsak, hogy  kihúzhatja a csávából, hanem a válság után nagyon kedvező pozícióba, a  térségből talán egyedüliként kedvező pozícióba kerülhetünk. Bocsánat,  Önt is megemlítik a különböző hitelminősítő intézetek, és azt mondjuk,  idézem mondjuk a … hogy az Ön populista ígéretei pedig kimondottan  kockázatot jelentenek az ország számára. 
- Az Ön kérdésére,  ha megengedi, válaszolnék, ami úgy hangzott, hogy miért nem hiszek.  Azért, mert felnőtt vagyok.
- Ez válasz volt. 
-  Hát ha ki akarom alakítani a költségvetésről a véleményemet, akkor  nekem nem hinnem kell valakinek, a szocialistáknak vagy a  hitelminősítőknek, hát én saját magamban bízom, elolvasom, látom, a  huszadik költségvetés megalkotásában fogok részt venni, megvan a józan  eszem is. Miniszterelnökként négy költségvetés megalkotásában is részt  vettem, sőt irányítottam azt.
- Eggyel  kevesebben… volt a  kétéves. 
- De a kétéves költségvetés nem azt jelenti, hogy  nem kell éves költségvetést csinálni. Majd erre visszatérhetünk, a  három éves költségvetés az ideális, csak nem akarok.
-  Hoppá, ez érdekes. 
- Angliában így van. Én azt gondolom,  hogy a költségvetés tervezése, beleértve a decemberi fordulónap vagy  inkább a negyedéves fordulónap kérdését, felvetendő, az, hogy nem kell-e  keretszámokat meghatározni, amit elfogadunk, és a következő évben csak  keretszámokon belül alkotunk már költségvetést, ez megint egy olyan  kérdés, amit érdemes felvetni. Nemcsak az Európai Unióban, hanem vannak  nemzetállamok is, ahol így terveznek hosszabb távon pénzügyileg.
-  Szeretné, ha Magyarországon mondjuk a szavazók Önnek adnak bizalmat  2010-ben, akkor meg szeretné valósítani ezt a hároméves költségvetést?
-  Én a kiszámítható, biztonságot adó költségvetési tervezésnek vagyok a  híve, és ehhez keresem az eszközöket. És abban mindenki biztos lehet,  hogyha a jobboldal alakít kormányt, és kapunk, én személy szerint is  kapok elég bizalmat, akkor előre látható, tervezhető és kiszámítható  költségvetés lesz.
- Három éves vagy nem?
-  Ahhoz képest, hogy ez egyéves lesz, kettő, három vagy tíz, ez most  másodlagos kérdés. Csak azt akarom mondani, hogy technikai kérdés,  többfajta technika létezik.
- De szimpatikus Önnek ezek  szerint.
- Ettől még minden évben meg kell határozni egy  törvényben azt, hogy mire költi az állam a pénzt. Azt nem lehet  megtenni, hogy kivonja a kormányzat a parlamenti vita alól az ország  rendelkezésére álló erőforrások feletti rendelkezést, mert arról az  ország megválasztott képviselőinek kell dönteni. Az a kérdés, hogy  milyen rendben döntenek. Hoznak-e egy olyan döntést, hogy előre egy, két  vagy három vagy négy vagy őt évre rögzítenek bizonyos számokat.
-  Most nem is ezt az időszakot éljük, tehát amikor a gazdasági válság még  nem csengett le, van ember, aki mert egy vagy két vagy három évre  biztosan előre tervezni. 
- Nézzen rám, hogyne merne.  Mindenkinek ilyenkor hosszabb távon kell tervezni, ilyenkor a  tervezésnél legfeljebb a -tól -ig határokat kell szellősebben  meghatározni. De ettől még hosszú- és középtávú tervezés kell, sőt  ilyenkor kell igazán, úgyhogy azt gondolom, hogy ez egy olyan pénzügyi,  technikai, pénzügyminiszterre tartozó kérdés, amit én szívesen rájuk  hagyok. A lényeg az az, mondjuk úgy, hogy az elvárás a következő  kormánnyal szemben és majd a következő kormánytól az éppen az, hogy  kiszámítható, stabil, az üzleti életnek, a munkavállalóknak, a  fogyasztóknak, általában a közpénzekkel kapcsolatban lévő embereknek,  márpedig az adófizetők ilyenek, a nyugdíjasok ilyenek, valami  kiszámíthatóságot és stabilitást adjon, mert éppen ez veszett el az  elmúlt években. De visszatérve az Ön kiindulópontjához…
-  Miért nem hisz nekik, azért mert felnőtt ember. 
- Magamnak  hiszek, ezt akarom mondani.
- Hát ez elég sovány válasz.  Hát jó, az ember legjobban magában bízik, mondhatjuk ezt. 
-  Bocsánat, nem vagyunk már gyerekek. Még egyszer mondom: az a kérdés,  hogy – mondjuk – a magyar vasutak működéséhez mennyi pénzre lesz szükség  a következő esztendőben, ahhoz nekem nem kell hitelminősítőket  meghallgatnom. Az a kérdés, hogy mondjuk az iskolák a mostani pénzből  tudnak-e működni vagy sem, ahhoz sem kell sem a szocialistákat, sem a  hitelminősítőket meghallgatnom. Ellenben jól teszem, ha beszélek a  polgármesterekkel, az iskolaigazgatókkal.
- Az két  különböző dolog. 
- De nem.
- A  hitelminősítők nyilván nem azt mondják, hogy Érden hogy működik az  iskola, vagy van-e vonat Esztergomba is.
- De nem, nem két  különböző dolog. Ugyanis a költségvetés nem más, mint az ország összes  kórházának, iskolájának, összes nyugdíjasának, összes ösztöndíjjal  rendelkező diákjának a közös költségvetése. Azaz össze lehet így adni.
-  Tendenciákról beszélünk. A hitelminősítő azt mondja, hogy igen, ennek  az országnak, hogy megtartsa a 3,8 százalékos költségvetési hiánycélt,  elemi érdeke. 
- De én ezzel nem vitatkozom. Tehát én azzal  nem vitatkozom, hogy Magyarország elemi érdeke az, hogy minél ritkábban  költsön többet annál, mint amit megtermel. Oda kell eljutni, hogy  lehetőleg ne hitelből kelljen az országot fenntartani. E tekintetben én  egy malomban őrölök mindenkinek, aki, mondjuk, hitelintézettel vagy  hitelminősítővel, aki azt mondja, hogy egy ország úgy hosszabb távon nem  létezhet, hogy termel x mennyiséget, és elfogyaszt x + 3-at,  előbb-utóbb ezt a kettőt összhangba kell hozni, és erre kell menni, ezt  hívják kormányzásnak, egy tervnek. Az országban működjenek az iskolák,  az óvodák, bölcsődék, sőt épüljenek is azok – ki tudjuk fizeti. Sőt,  emelni tudjuk a nyugdíjakat, ösztöndíjakat, családi támogatást, és ezt  közben az ország meg tudja termelni.
- Hát ezt nem tudja  megtermelni pillanatnyilag.  
- Hát most nem tudja  megtermelni.
- És mikor tudná? 
- Ezért a  következő kormánynak az a dolga, hogy olyan gazdaságot építsen fel,  amely képest ezt megtermelni.
- Mivel? 
- Hát  az a kérdés, hogy most miért nem termeli meg.
- Mondjuk,  hogy az a kérdés, ez is egy fontos kérdés…
- Ha megkapjuk a  választ, akkor meg van az irány.
- Akkor mondjuk. 
-  Azért nem termeljük meg, mert Magyarországon hiányzik egymillió  munkahely. 1988-1990 környékén, nevezzük úgy, hogy a rendszerváltás  időszakában, de inkább 1992-ig megszűnt másfél millió munkahely  Magyarországon, és az elmúlt húsz évben ebből csak 500 ezret tudtunk  visszaépíteni. Tehát ha összeveti Ön Közép-Európa országával  Magyarországot, akkor azt fogja látni, hogy mintegy egymillió munkahely  hiányzik Magyarországról. Ha egymillióval több munkahelyünk lenne,  egymillióval többen tudnának dolgozni, akkor a magyar költségvetés  összes gondját meg tudnánk oldani.
- Ez attól függ, hogy  milyen minőségben. Ha mondjuk 1 millióból 900 ezer minimálbéres lesz,  akkor az olyan nagyot nem lök a gazdaságon valószínűleg. 
-  Még mindig jobb, mintha segélyből élne.
- Abban igaza  van. Ez az egymillió új munkahely ez engem abszolút érdekel, hogyan.  Tehát maga az ötlet, tehát az, hogy hiányzik, az ténykérdés. Az, hogy  valaki tíz év alatt egymillió új munkahelyet szeretne létrehozni, tehát  mondjuk évente 100 ezer új munkahelyet. Hát ez pillanatnyilag egy olyan  ötlet, amire mondjuk Obama elnök vagy Merkel kancellár is megnyalná mind  a tíz ujját. 
- Azt akarom mondani Önnek, hogy ez nem az a  csodálatos dolog, amit még nem láttunk akár a magyar  gazdaságtörténetben. Én személy szerint már vezettem egy olyan kormányt,  amelyik ezt létrehozta. Tehát mi hoztunk létre sok tízezer,  összességében 200 ezer új munkahelyet.
- Ez jó, de a  regisztrált álláskeresők száma növekedett. 
- A mi időnkben a  munkanélküliség a legalacsonyabb volt Magyarország újkori történetében.
- De az álláskeresők száma akkor is növekedett. 
-  Én mint miniszterelnök csökkentettem a munkanélküliek számát. Tehát, ha  a számokat nagyjából fel tudom idézni, akkor öt százalék alatt volt  Magyarországon a munkanélküliség teljesítésében, vagy teljes kormányzati  teljesítményében, most pedig elhagytuk a tíz százalékot.
-  De gazdasági válság van. 
- De csak azt akarom mondani, ha  már a tényekről beszélünk, és én a csökkentés miniszterelnöke voltam,  mármint a munkanélküliek számát csökkentő miniszterelnök voltam. Hiszen,  ha jól emlékszem 35-40 százalékkal ment le akkor a munkanélküliek  száma. Én nem azt akarom mondani, hogy feldicsérjük itt utólag a saját  lovunkat, az nem különösebben szimpatikus viselkedés. Én csak azt akarom  Önnek állítani, hogy az a tudás, miszerint munkahelyeket kell  létrehozni, az nem egy varázsszer, amit egyébként ne emberi agy gondolna  ki, ne gazdaságpolitikusok írnák le, és ne az ország életéért  felelősséggel tartozó politikusok hajtanának végre.
- Azt  Ön is tudja, hogy ez nem arról szól, hogy valaki ezt elhatározza, egy  gazdaságpolitikus megmondja neki, hogy így és így kell csinálni. Ez az  ország, sőt a világ gazdaságának az adott állapotától is függ. 
-  Az is-en van a hangsúly. Nagyon fontos, amit mondott szerintem, de az  is-en van a hangsúly.
- Azt értettem, hogy az Istenen van  a hangsúly. 
- Azon is van hangsúly, az egy másik  beszélgetés lenne.
- Hát hogyha a Jóisten megsegít  minket, akkor lesz százezer munkahely. 
- Nem.  Tulajdonképpen azon van igazából a hangsúly, de szerintem az egy másik  beszélgetés. Most azt akartam mondani, hogy az is-en van a hangsúly, ami  azt jelenti, hogy persze van egy világgazdaság. Na de a világgazdaság  nem fog bennünket kihúzni a bajból, a világgazdasági folyamatok nem  segítik ki Magyarországot a bajból.
- De függünk tőle.  
- Nem igaz, ezt is cáfolnám.
- A magyar gazdaság nem  függ a világ gazdaságától? 
- Befolyást gyakorol  Magyarországra. De legalább annyira függ a jövőnk, sőt inkább a saját  elképzelésünktől, mint a világtól. Én úgy képzelem, ahogyan Ön mondta.  Én így is próbáltam az országot irányítani, hogy meghatározzuk az  irányokat, erre a választópolgárok felhatalmazást adnak, utána a  gazdaságpolitikusok ebből terveket készítenek, és utána azt  végrehajtjuk. Kétségkívül volt orosz válság, meg volt távol-keleti  válság, tehát mindenfajta pénzügyi nehézségek adódtak, mindig kellett  valamit módosítani a konkrét terveken, de az irányt mindig tudtuk  tartani. Hogy hova menjünk, hol van a mi helyünk, milyen terveket  valósítunk meg, azt mi döntjük el, és nem pedig a külvilág.
-  Eldönteni el lehet, de azt, hogy mi nem függünk a külgazdaságtól. Ezt a  tézist én nem tudom elfogadni.  
- Hát nem függhetünk  jobban, mint mások.
- Ez így igaz. Mások is ugyanígy  függenek. 
- Akkor mire vannak a politikusok?
-  Merkel kancellár is, meg Obama is megnyalná a tíz ujját, hogyha tudna  évente 100 ezer munkahelyet teremteni. 
- Bocsánat, de akkor  miért is választunk mi politikusokat?
- Nincsen piac.  
- Ha valóban igaz lenne az az állítás, hogy Magyarország  legfontosabb kérdései, sorsa az a külföldtől függ, akkor minek  választunk magyar politikusokat?
- A gazdaságpolitikáról  beszélünk, de nem arról beszélünk, hogy majd megmondja nekünk  Németország vagy Amerika, vagy bármelyik európai ország, hogy mit  csináljunk, hogy mit kell csinálnunk. Nem erről beszélek, hanem szép  dolog az, hogyha egy politikus azt mondja: emberek, évente százezer új  munkahelyet szeretnék megvalósítani. 
- Helyes, fogunk.
-  A „fogunk” az ugye már jobban számon kérhető, hogy aztán teljesült-e  vagy nem. Na de ha egyszer nincsen piac, akkor hová vennének fel a  vállalkozók, a cégek? 
- De hol nincsen?
-  Hova termelnek a cégek? Hát ez a bajuk a cégeknek, hogy nincsen piac. Ez  az egyik baja a magyar gazdaságnak. 
- Nem ez a bajuk,  dehogyis.
- Hát mi? 
- Az első ilyen probléma  az az, amiben ma küszködik a magyar kis- és középvállalkozói világ,  hogy a meglévő piaci lehetőségeiket sem tudják kihasználni, mert ebben a  pillanatban nem jutnak friss forrásokhoz. A második probléma, amivel  küzdenek, az az, hogy egy olyan adórendszer sújtja őket, olyan  elvonásokat szenvednek el, hogyha az elvonás értéke azonos lenne a velük  versenyző nyugat-európai társakéval, akkor ott megállnák a helyüket, és  lennének piacaik. Tehát nem igaz, hogy a külvilág veszi el a  piacainkat, és mi semmit sem tehetnénk annak érdekében, hogy legyenek  termékeink, és legyenek piacaink.
- Jó, de például a  fogyasztás ösztönzésével is az a baj, hogyha 100 forintot elköltünk ma  pillanatnyilag Magyarországon egy boltban bármely termékre, akkor abból a  100 forintból 70 forinttal nem egy magyar céget fogunk majd  megsegíteni, hanem valószínű egy külföldi céget. 
- Ez annak  a problémája, amiről Ön beszél, hogy bizonyos területeken az import,  tehát a külföldről érkező termékek felülírják, kiszorítják a hazai  termékeket.
- A hazai termékeket. 
- Hát ezen  lehet változtatni, ez nem egy bonyolult dolog.
-  Tulajdonképpen minden elhatározás kérdése? Mindentől függetlenek  vagyunk? Hát roppant optimista.
- Bocsánat én csak annyit  mondok, hogy minden az elhatározással kezdődik. Én nem azt állítom, hogy  az elhatározás önmagában elegendő, de hogy minden változás  elhatározással kezdődik, azt állítom. Tehát el kell határoznunk, hogy mi  bizonyos termékek esetében versenyképes magyar árukat akarunk  előállítani. Elhatározás, ha ezt elhatároztuk, akkor megtaláljuk a  módját, hogy ezt hogy érjük el. Ennek nemzetközileg bevett tudása van.  Tehát ezek nem olyan kérdések, amiket más államok…
- Ez  politikai ígérgetésnek tűnik, mint nemzetközi tudásállománynak. 
-  Ezeket a kérdéseket más országok máshol különböző eszközökkel már  megoldották. Nekünk az a feladatunk, hogy megértsük, hogy ha valami  működött egy adott országban, azt hogyan kell megváltoztatnunk,  alakítanunk, hogy Magyarországon is működjön. De még egyszer mondom  minden jelentős gazdaságpolitikai változás az egy elhatározással és  döntéssel kezdődik.
- Hogyha már az adót és a  vállalkozásokat sújtó adókat említette, ami valóban az egyik talán  legnagyobb bajunk. Minden gazdasági problémánk egyik gyökere. Szóval  eddig nagyarányú egyszeri adócsökkentést emlegetett Ön is  politikustársai is. Ma már mást mondott, illetve nem mást, csak ennek  egy másik részletét az adó egyszerűsítést. A kettő együtt jár. Akkor  beszéljünk az egyszeri nagyarányú adócsökkentésről. Ha 2010-ben a  választók jóvoltából Ön kap felhatalmazást, akkor lesz 2010-ben egyszeri  nagyarányú adócsökkentés? 
- Lesz.
- Hány  százalékos?
- Hát az attól függ, hogy hány csontvázat  találunk a szekrénybe és az itt elmondott 1300 milliárd forintból mennyi  hiányzik a kasszából. Tehát, hogyha ezek a számok igazak-e, amiket most  mondunk.
- Decemberre kész a programjuk, azt mondta. Hát  abban mi szerepel? 
- Az irányok szerepelnek a programban.
-  Még mindig csak az irányok és akkor a számokat nem tudjuk meg?  
- Számokat akkor tudunk, amikor tudjuk a magyar gazdaság választás  utáni pontos állapotát.
- Mondjuk, hogy nincsenek  csontvázak.
- Azt tudjuk, hogy legalább 7,3-7,5 százaléknyi  pénz hiányzik majd a költségvetésből.
- Mondják Önök, a  többiek nem ezt mondják. 
- Nem tudok a többiek nevében  beszélni. Ha egyszer engem tetszik kérdezni, akkor csak saját  véleményemet tudom elmondani.
- Szóval, hogyha nincsenek  csontvázak, akkor nézzük most, maradjunk ennél a legfontosabb  szakasznál, az akaratnál, a tervezés fázisánál. Akkor Ön most mit akar  megvalósítani, mit tervez megvalósítani, mekkora lenne az ideális  egyszeri nagyarányú csökkentésnek a száma? 
- Minél nagyobb  csökkentés, annál jótékonyabb hatású.
- Mondjon egy  számot.
- Nem fogok számot mondani, akármilyen kedvesen is  néz rám.
- Ez volt a kedves nézésem? 
-  Felelőtlen dolgot nem teszek. Tehát még egyszer szeretném mondani, egész  addig, amíg az átadás-átvételkor a magyar nemzetgazdaság legfontosabb  és akkor már véglegesnek tűnő számait nem látom, addig nem fogok  százalékokról, kulcsokról meg egyebekről beszélni, mert az felelőtlenség  volna a szakmámmal szemben is – ez a kisebbik baj –, de a magyar  választópolgárokkal szemben is. Azt tudom megmondani, hogy lesz  adócsökkentés, ez nagyarányú lesz a szándékaink szerint. Meg is fogjuk  csinálni. S az egyszerűsítéssel kombinálva fogjuk csökkenteni az adókat.  És az adórendszernek két fő célja lesz, hogy támogassa a  munkavállalókat és támogassa a családokat.
- És ez  mekkora, tehát meddig hagyja majd elmenni, kifutni a költségvetési  hiányt.
- Ez egy örökzöld vita, ami a magyar közgazdasági  társadalomban meg a világ közgazdász társadalmában is újra és újra  előkerül, hogy az adócsökkentés mennyi időn belül hozza be az  adótöbblet-bevételt. Hát nézze, azt tudom mondani, hogy Horn Gyula  megcsinálta egy év alatt.
- Ő a minta?
- Hát  ebben a tekintetben ezt vállalom. Tehát Horn Gyula megtette azt, hogy  egyszer, egy mozdulattal a társasági nyereségadót a felére csökkentette.  És feleakkora kulccsal egy éven belül sokkal több pénzt gyűjtött be a  költségvetés számára. De, hogy tovább rontsam a helyzetemet Horn Gyula  után, ezt még a szlovákok is megcsinálták.
- Azt hittem,  Bokros Lajosig megyünk vissza. 
- Bokros nem csinált semmi  ilyet, az egy másik hagymázas és rémálomszerű történet a magyar  gazdaságtörténetnek.
- Abból nem Önök profitáltak?  
- Dehogyis, a szegény magyar választópolgárok szenvedtek tőle, de  azt akarom mondani, hogy a szlovákok, amikor bevezettek egyszer egy  nagyarányú adócsökkentést, akkor ott hét hónapon belül az alacsonyabb  kulccsal annyi bevételük volt, mint korábban a magas kulccsal. Én azt  nem állítom, hogy ez a szám vagy aránypár érvényes Magyarországon is  automatikusan, de azt állítom, hogy vannak nemzetközileg ismert példák,  amelyek lehetőséget adnak arra, hogy kiszámítsuk, hogy egy adócsökkentés  mennyi időn belül hozza be a költségvetés számára az átmeneti…
-  A mikor sem egy másodlagos kérdés. Tehát, akkor, amikor gazdasági  válságról beszélünk, ha minden jól megy, akkor talán a lecsengéséről  beszélhetünk 2010-ben.
- Hát ezt egyáltalán nem így  gondolom.
- Hátha meg nem így gondolja, akkor meg főleg,  hogyha még nem cseng le a gazdasági válság, még mindig bajban vagyunk,  akkor is meg merjük azt kockáztatni, hogy egyszeri nagyarányú  adócsökkentés, aminek hátha ügyesek vagyunk, akkor abban az évben  meglesz a hozadéka.
- Fordított összefüggés van. Minél  nagyobb bajban vagyunk, annál inkább adót kell csökkenteni. Hiszen mi a  válság következménye? A válság következménye az, hogy az emberek  elveszítik a munkájukat. Ha nem tudunk munkahelyet adni az embereknek,  akkor hogyan akarunk kijönni ebből a gazdasági bajból?
- A  munkahelyteremtést már megpróbáltuk oldani itt együtt, de engem még  mindig nem győzött meg arról, hogy miért lenne szükség Magyarországon,  bár lenne. 
- Még a választásokig van még néhány hónapom  vagy hetem, hogy meggyőzzem Önt. Én csak azt akarom mondani Önnek, hogy  először be kell azonosítani a baj gyökerét. Ha a baj gyökerét  azonosítottuk, akkor már csak egy lépés onnan, hogy tudjuk a megoldást. A  gazdasági válság azért sújtja a magyarokat különösen, mert tizenegy  százalék magasságába szökött a munkanélküliség és azért mondtam, hogy  nem vagyunk túl még a válságon, mert ha ez a politika folytatódik, ami  most van, akkor következő hónapokban ez a növekedés, mármint a  munkanélküliség számának növekedése, sajnos folytatódik.
-  Pont ezzel küszködnek a más országok is. Ezt pontosan tudja. 
-  Rendben van. Azt akarom mondani Önnek, hogy azzal, hogy nem dolgoznak  az emberek, illetve nem tudnak dolgozni, azzal nem tudnak adót sem  befizetni a költségvetésbe. Ezért nő a hiány. Ezért a hiány  növekedésének megállítása csak úgy lehetséges, az eladósodottsággal  egyetemben csak úgy lehetséges, ha munkahelyeket tudunk létrehozni.  Ezért minél nagyobb a baj, annál inkább adót kell csökkenteni az én  logikámban. A két kérdés így épül egymásra.
- Én ezt mind  értem. Én még mindig abban kételkedem, arról nem tudott meggyőzni, hogy  Magyarországon van-e jelenleg olyan helyzet, vagy lesz-e 2010-ben, vagy  akár 2010 után, hogy igény van lehetőség van évi százezer munkahelyet  teremteni.
- Álljunk egy kicsit, csakhogy egy kicsit  növeljük az optimizmusát. Tehát: a gazdasági élet szereplői fognak  munkahelyet teremteni. Amikor megkérdezem őket, ezt rendszeresen  megteszem, hogy most mi a helyzet a gazdaságban, azt mondják, hogy  szerintük mi az értelmes gazdaságpolitika, milyen lépésekre van szükség.  Ők mit tennének azért, hogy munkahelyeket tudjanak teremteni, ezt  világosan megmondják.
- Azt is mondják, hogy nekünk most  eszméletlen szükségünk lenne új munkarőre…
- Minden  vállalkozó azt mondja, egyszerűsíteni a bürokráciát, csökkenteni az  adókat és segíteni a vállalkozóknak abban, hogy az átmeneti nehézségeket  finanszírozni tudják, vagyis hitelekhez jussanak. Ha ez a három dolog  együtt van, akkor működik. A magyar gazdasági élet szereplői megmondják,  hogy mire van szükség. Nekünk az az érdekünk és az a dolgunk, hogy ezt  meghallgassuk, megértsük és egy egész nemzet jövőképébe összefoglaljuk.  De hát a gazdaság nem az egyetlen szempont, ami alapján egy  kormányprogramot és a kormány működését meg kell alkotni, illetve  irányítani kell. A tudás rendelkezésre áll Magyarországon. És a  vállalkozók fognak létrehozni munkahelyeket.
- Na, nézzünk  más szempontot is. Az elmúlt napokban, amikor megszólalt, szinte minden  megszólalása után azt olvasom különböző politikai elemzőktől, a  találgatást, költői kérdés feltevését vajon Önnek, vajon a Fidesznek ki  az igazi ellenfele, a Jobbik vagy az MSZP, a 2010-es választásokon?
-  Egyik se. Nekünk nincsenek ilyen nevű ellenfeleink. A mi ellenfeleinket  úgy hívják, hogy szegénység, úgy hívják, hogy munkanélküliség, úgy  hívják, hogy eladósodottság, úgy hívják, hogy a közrend felbomlása  anarchia, erőszak, hivatallal való visszaélés. Hogy a szavakból Ön, vagy  a hallgatók, vagy a nézők ráismernek egy-egy pártra, arról nem én  tehetek.
- Meglesz a kétharmad, mit gondol, vagy nem? 
-  Fogadnom is kell rá, vagy csak úgy találgatni? Ha fogadni kéne, akkor  eltanácsolnám Önt ettől. Tehát ne tegyen erre nagy tétet, hogy  kétharmadunk lesz.
- Igen, hallgattam, amit Kecskeméten  mit mondott, tehát csodát emlegetett ezzel kapcsolatban, ez kettőt  jelenthet, hogy buzdítja a szavazókat, hogy márpedig segítsenek abban,  hogy meglegyen a kétharmad, és ha nem lesz meg, annak érdekében, hogy  meglegyen, koalíciókötésre képes-e, illetve hajlandó-e? 
-  Nem, én megmondtam, hogy semmilyen… Hogy egészen pontosan fogalmazzak ez  egy demokratikus párt… Nyilván a Fidesz testületei is kialakítják az  álláspontjukat ebben az ügyben, ha szükséges lesz. Én világossá teszem,  hogy én olyan kormányban nem vállalok szerepet és olyat nem irányítok,  amelyben akár MSZP-s, akár Jobbikos van, semmilyen koalíciót nem kívánok  kötni – a KDNP-vel fennálló koalíciós együttműködésen túl.
-  Ha már említette, hogy a Fidesz egy demokratikus párt, ez már az elmúlt  hónapokban többször eszembe jutott, hogyha a Fidesz el akarja kerülni  még csak a gyanúnak az árnyékát is, hogy a Fideszre bárki azt mondja,  hogy nem demokratikus, bárki azt mondja, hogy rasszista, bárki azt  mondja, hogy antiszemita, tehát a gyanú árnyéka Önökre vetüljön, akkor  sokkal több határozott kiállást vártam volna el Öntől. Például Molnár  Oszkár esetében.
- Hát én nagyon határozottan kiálltam. Mit  tetszett kifogásolni?
- Azt kifogásoltam, hogy Molnár  Oszkárnál volt egy olyan fajta lebegtetés az Ön válaszában, hogy hát  igen, meggondolandó, meg magyarázza meg, hogy mit hogy mondott, meg az  Alapszabály rendelkezik, hogyan lehet kizárni, de majd a helyiek döntik  el, hogy indul vagy nem indul.
- Így van, ez egy  demokratikus párt. Én nem ezeket mondtam, amit most Ön itt felidézett.
-  Na, de egy párt elnöke miért nem mondta azt, hogy emberek, ezek a  kijelentések, amelyeket mondjuk Molnár Oszkár tett, azok az én  értékrendemtől nagyon-nagyon távol állnak és a Fideszétől is.
-  Én ezt mondtam, sőt elfogadhatatlanok. Tehát ez egy olyan beszédmód,  amit nem lehet elfogadni. Ilyen állításokat tenni szerintem káros,  veszélyes. Ráadásul az emberekben kelthet bizonytalanságot. Most nem  visszatetszésről beszélek, hanem annál súlyosabb dolgokról, tehát  félelmet is. Ezek elfogadhatatlanok. Ez egy rossz dolog.
-  És akkor mi lesz vele, mert a helyiek meg azt mondták, hogy őt  szeretnék. 
- Így néz ki egy demokratikus párt élete.
-  És, akkor most marad?
- Hol?
- Jelölt lesz?
-  Várjuk, hogy az edelényi fideszesek és a szövetségeseink összeüljenek,  és javaslatot tegyenek.
- De hát azt mondták, hogy  szeretnék.
- Majd meglátjuk. Eljut hozzám a javaslatuk, meg  fogjuk beszélni ezt velük. Még egyszer mondom, ezt nem az a párt, ahol a  központban eldönthetik, hogy ki lesz képviselő, és ki nem.
-  Én azt értem, de hogyha azt mondja, hogy nem ért egyet a gondolataival,  meg azokkal a kijelentésekkel, amelyeket ő már megtett. Akkor még ilyen  esetben sem mondhatja egy pártelnök: fiúk, rendben van, ti ott helyben  bíztok benne, biztos jó polgármester is, de ez a párt számára  vállalhatatlan, mert ez a párt nem antiszemita, nem rasszista, és még a  gyanú árnyékát sem akarom, hogy rávetüljön.
- Ez a párt  először is egy demokratikus párt. Ez egy rendszerváltó párt. Mi az  összes diktatúra ellen harcoltunk mindig is. Magyarországon ennek a  vörös válfaját ismertük meg. Tehát mi harcoltunk a kommunizmus ellen a  szólásszabadságért, az emberi méltóságért, a gondolat szabadságért, a  politikai jogokért, a magántulajdonhoz való jogért. Tehát mi csupa olyan  dologért harcoltunk, ami nem teszi szükségessé, hogy én bizonygassam,  hogy a Fidesz egy demokratikus párt. Mi mindig az emberi méltóság  oldalán álltunk. Amikor kormányon voltunk, az emberi méltóságot mindig  meg is védtük, és Magyarországon, ha újra a mi kormányunk kap bizalmat  az emberektől, akkor meg is fogjuk védeni mindenkinek, származásra való  tekintet nélkül, az emberek méltóságát, biztonságát, a biztonságos  létezéshez való jogát. Erre mindenki számíthat.
- Én ezt  értem. Azért mondtam, hogy egy-egy ilyen gyanú árnyékának az azonnali  elhessegetésére vártam én valami határozottabb kiállást, de akkor ezek  szerint a demokratikus párt majd a jelölés után, ha megtörténik, akkor  utána döntenek.
- Elmondtam, hogy mi a mi… Elmondtam, hogy  mi fog történni, azt is elmondtam, hogy miben hiszek, hiszünk a  rendszerváltás kezdete óta, s nem fogunk változtatni senkinek a kedvéért  sem. Hogy egyébként a párton belül ki mit gondol, milyen viták vannak,  egyes csoportok mit tartanak helyesnek, az egy másik kérdés. Az irányunk  meg az, amit várhat tőlünk Magyarország, az világos, mindenki számára  ismert. És azt gondolom, hogy nyugodt lehet. Én azt gondolom, hogy nem  egyszerűen elhatárolódásra van szükség, az már régen kevés.  Magyarországon nem azt várják a politikai vezetőktől, hogy  határolódjanak el, hanem azt várják, hogy tegyenek végre rendet.  Biztosítsák, hogy a szabadsággal lehessen élni. Hogy védjék meg az  emberek méltóságát, garantálják a védelemhez jogot, és én erre készen  állok.
- Rövid kérdések. Mert most már a gazdasággal  nagyon sok időt elbeszéltünk. Lesz miniszterelnök-helyettes jelöltjük? 
-  Ezt egy kicsit korán tetszett kérdezni.
- Korán? Hát  miért? Decemberre kész a program, kész lista is lesz?
-  Azért lesz lényeges kérdés?
- Aha, Mikola István lesz vagy  nem? Ő volt korábban, csak azért.
- Igen, a legutóbbi  alkalommal volt, előtte nem volt. Ez egy kampánykérdés.
-  Ez még nem dőlt el?
- Nem tartom lényeges kérdésnek. Tehát,  semmilyen újszerű váratlan megoldásra nincsen szükség a mai magyar  közéletben. Nekünk, mármint a magyar közéletnek ma arra van szüksége,  hogy mind a hivatallal való visszaélés, tehát a törvények fölé  helyezést, mind pedig a politikai erőszakot, a törvényen kívül való  megoldáskeresést világosan elutasítsuk. Megnyugtassuk az embereket, hogy  meglesz a jövőjük, meglesz a biztonságuk. Adjunk egy programot, amelyet  érdemes támogatni, mert azzal kijutunk a mostani nehéz helyzetből, és  lesz mindenkinek munkája, és mi ezt meg is fogjuk csinálni. A  választások után majd néhány évvel, ha ismét találkozunk, akkor be  fogom, reményeim szerint könnyedén bizonyítani, hogy a kitűzött célokat  sikerült elérni. Az összes kérdés, hogy ki mit mond, milyen nyakkendőt  köt, vagy nem, van-e neki helyettese, ezeket én olyan taktikai  kérdéseknek tartok, amellyel sem időm, sem szándékom nincs foglalkozni,  és a lényeget illetően nem is érzem fontosnak. A fontos az az, hogy el  tudja jól mondani az Ön segítségével azt, hogy mit gondolok Magyarország  jövőjéről.
- Két fontos kérdésről még muszáj beszélnünk.  Egy-egy percben. Romaprogram, amivel kapcsolatban még mindenképpen  kíváncsi vagyok a véleményére, és a futball-huliganizmus, amivel  kapcsolatban mindenképpen kíváncsi vagyok a véleményére. Romaprogram  volt a Fidesz-kormánynak. Azt, hogy mennyi pénzt költöttek, az csak egy  mutató, az csak egy számadat. De hogy mennyire volt hatékony, mennyire  sikerült azt a problémát megoldani, aminek az igazi célja ez lenne,  abban már azért vannak kétségeim.
- Afölött nincsenek  kétségek, hogy jó irányokat jelöltünk ki. Hogy az első ilyen dolog,  erre büszke is vagyok egyébként. Néha az ember talán ezt megengedheti  magának – kellő szerénység mellett. Én arra büszke is vagyok, hogy  emlékeim szerint néhány száz lehetett azoknak a roma diákoknak a száma,  akik ösztöndíjjal tanultak Magyarországon, és mikor én befejeztem a  négyéves működésemet, és a kormányom is letette a lantot, akkor 12 ezer  ilyen roma diák volt Magyarországon. Ez a jó irány. Gyerekeknek  tanulási, iskolázottsági esélyt kell adni. Szerintem jó irány volt az  is, hogy a családi pótlékot csak akkor kaphatták meg a családok – ez  csak részben érintette a romákat, de azért érintette –, családi pótlékot  akkor kapták meg az iskoláskorú gyerekek szülei, hogyha egyébként a  gyereket elküldték iskolába. Én azt továbbra is vállalom, ezt tartom  helyesnek. Ha valaki segítséget kér és joggal, azt meg is fogja kapni. A  következő kormánytól senkit nem akarunk az út szélén hagyni. De vannak  kötelességek. Elsősorban a fiatal nemzedék felé, aminek eleget kell  tenni, ha az ember vállalta, hogy szülője, édesapja, vagy édesanyja lesz  egy gyermeknek. Például iskolába kell, hogy járassa. A másik irány  pedig a munka. Én azt gondolom, hogy ott is sokkal jobb állapotok  uralkodtak, mint manapság. Lesz munka a roma emberek számára, tehát  nemcsak a legképzettebb emberek számára fogunk munkahelyet teremteni,  hanem a képzetlenebb, vagy képzettséggel egyáltalán nem rendelkező, de  dolgozni képes magyar állampolgároknak, köztük a romáknak is lesz  munkalehetőségük.
- Hogy, kinek? Ez megint az elhatározás  kérdése. Tehát akarom, akkor meg is csinálom. 
- Most akkor  egy bukfenccel visszamegyünk a beszélgetésünk elejére, tehát munkát két  
szereplő tud adni. A piac, akit hozzá kell segíteni – ők a  vállalkozók –, itt jön az adócsökkentés kérdése, illetve ott, ahol a  piac nem tudja megoldani átmeneti jelleggel, nem tartósan, átmeneti  jelleggel, közmunkákat kell szervezni. Ez állami feladat. Mindegyik  hangszeren játszani kell.
- Futball-huliganizmus. Az, hogy  mit tett a Fidesz kormánya a négyéves kormányzás alatt a sportért,  megint számok kérdése. Bár a focival kapcsolatban vagy egyáltalán a  stadionokkal kapcsolatban a 20 milliárd forint volt…
- A  számok nem érdekesek, az a lényeg, hogy történt valami, valahonnan  mentünk valahova.
- Kérdésem a következő: csak pénz  kérdése, vagy pedig – itt aztán nagyon fontos – a hozzáállás az  elhatározás, az akarat kérdése. 
- Ha huliganizmusról  beszélünk, akkor ugye az erőszakról beszélünk. Én öt gyereket nevelek.  Én nem akarok egy olyan országban élni, ahol akár egy faluról, akár a  fővárosról van szó, ne lehessen a gyereket bármely napszakba a város  vagy a falu bármely részére bármilyen rendezvényre biztonsággal  elengedni.
- Jó, de mit tenne ennek érdekében? 
-  Hát törvényesség, rend. És annak szigorú betartása. Rend lesz  Magyarországon, törvényes rend lesz. Kupleráj van, zűrzavar van,  tehetetlenkedés van, az állam nem egy működőképes cselekvő benyomását  kelti. Minden szétcsúszik, börtönben ülő politikusok még fizetést  kapnak. A BKV-ból talicskával tolják ki a pénzt. A huliganizmust  elnézően és tétlenül figyeli a megoldás esélye nélkül az, akinek a  kormányzatban ez a dolga lenne. Tehát én az egész államot egy  szétcsúszás állapotában lévő közösségnek látom. Ennek az egyik nagyon  látványos és brutális megjelenési formája a futball-huliganizmus, de  ebben az országban nem lesz erőszak, nem lesz törvénytelenség, hanem  kiszámítható törvényes rend lesz, ha a választópolgárok megbíznak  bennünk.
- De hogyan? Mi kell ehhez?
-  Kellenek jó törvények.
- Stadion-beléptetők?
-  Kellenek jó törvények, kell háromezerrel több rendőr, kellenek  kirendeltségek, kellenek körzeti megbízottak.
- Ezek  vannak most is.
- De nincs, a törvény előírja, hogy mennyi  rendőr kell. Ez Magyarországon a törvényi előírás ellenére háromezerrel  kevesebb rendőr van. Úgy, hogy közben a kormányzat úgy érzi…
-  A futball-huliganizmus nem kizárólag a rendőrségnek a dolga. Tehát ott  azért a sportklubok is kellene, hogy tegyenek valamit. 
-  Ott kezdődik. Igen, szerintem tehát alapvetően a tulajdonosoknak a  kötelessége az, hogy a saját maguk által működtetett rendezvények és  stadionok biztonságát, meg a szurkolók biztonságát nekik kell  garantálni. De ők ezt egyedül nem tudják megtenni. Nekik ehhez az állami  erőszakszervezetekre, a törvény kikényszerítő szervezetekre, vagyis a  rendőrségre van szükségük.
- De hát nem az a megoldás,  hogy mindig minden meccsen ötszáz vagy nem tudom hány ezer rendőr  vigyázzon. 
- Először világossá kell tenni, hogy egy új  korszak kezdődött, a huliganizmusnak vége van. Ez egy családi sportág,  meg általában a sportrendezvények, azok családi programot adnak, ahová a  gyerekeikkel, meg a feleségeikkel mennek el a férfiak. Együtt megy a  család, és senkinek nincs joga ahhoz, hogy egyébként veszélybe sodorja  őket, vagy akárcsak számukra lehetetlen helyzetet idézzen elő. És ezt a  tulajdonosokkal együttműködve az állam ki fogja kényszeríteni.
-  És ez egy csapásra menni fog? Rövid időn belül?
- Adjon  néhány hónapot!
- Néhány hónap alatt megoldható?
-  Persze. Hát a rend? Hát az a legkönnyebb.
- A rend a  legkönnyebb?
- Az a legkönnyebb.
- Lesz még  miről beszélgetnünk. Köszönöm szépen, hogy itt volt!
- Én is  köszönöm a lehetőséget!


orbanviktor.hu
