Minden kérdést megrágtunk, de még egy falatot sem nyeltünk le
2011.10.23.

            A Magyar Televízónak adott interjút Vígh Zoltán készítette Orbán Viktorral.
        


- Miniszterelnök úr! Október 23-án este, az Európai Unió sorsdöntőnek mondott csúcstalálkozójának első fordulója után vagyunk. Ön ezeket az órákat a huszonhat állam- és kormányfő társaságában töltötte. Mennyire elégedett mindazokkal a diskurzusokkal, döntésekkel, amelyeket Ön végig hallgatott, és amelyekben Ön részt vett?
- Valóban, október 23-a van, és ilyenkor a magyar miniszterelnöknek Budapesten volna a helye, hogy fejet hajtson az 56-os forradalmárok emléke előtt, akiknek nagyon sokkal tartozunk, de ugyanakkor annak a munkának, amit én végzek, az is jellegzetessége, hogy ott kell mindig lenni, ahol Magyarország számára a legfontosabb események történnek, és azokat képesek legyünk befolyásolni. Ez a hely ma Brüsszel, ezért valóban itt voltam, illetve még itt is vagyok. Mennyire jutottunk? Erre a kérdésre azt tudom Önnek válaszolni, hogy minden kérdést alaposan megrágtunk, de még egy falatot se nyeltünk le, tehát ha úgy tetszik, ebéd közben vagyunk. Talán a nehezebb részén vagyunk túl, az étel megrágása az mindig nehezebb, mint egyszerűen csak nyelni egyet. Tehát azt hiszem, hogy a szerdán esedékes újabb miniszterelnöki csúcs már alaposan előkészített, megrágott, átgondolt, rendszerbe foglalt lehetőségek közül választhat. Tehát a fontos döntések szerdán fognak megszületni.
- Ön is említette, hogy az itteni brüsszeli szakzsargonhoz vagy szlenghez az olyan ember, aki ezen az egy négyzetkilométeres területen kívül van, nem nagyon ért. Mégis magyar szempontból ennek az ikercsúcsnak a döntéseit hogyan lehetne elmagyarázni, mi a lényege, mit várhatunk ezektől a döntésektől mi Magyarországon?
- Az Európai Unió intézményeinek bizalomvesztésében komolyan szerepet játszik maga a nyelv. Az, hogy a politikusok egymás között árnyaltan, bonyolult kérdéseket is érzékeltetve kommunikálnak, és az európai választópolgárok pedig nem férnek hozzá ezekhez az ügyekhez, mert ők egy másik jelrendszerben beszélnek, érintkeznek, élik a mindennapi életüket. Úgyhogy nagy munka a mi számunkra, hogy lefordítsuk otthon, Magyarországon mindig az itteni bonyolult ügyeket a közérthetőség állapotába, vagy odahozzuk, illetve arra a nyelvre fordítsuk le. Nos, tehát nagyon leegyszerűsítve arról van szó, hogy meg tudjuk-e menteni Görögországot, tudunk-e egy olyan falat húzni Görögország körül, amely megakadályozza, hogy az a válság, ami Görögországban kirobbant, átterjedjen más országokra. Itt Írország, Portugália, Spanyolország, Olaszország neve jön számításba. A harmadik kérdés, hogy miután kiderült, hogy az európai bankok sokkal gyengébb lábakon állnak, mint azt korábban gondoltuk, illetve a 2008-ban feltőkésítésre kapott pénz felhasználása felől komoly kétségeink lehetnek, hogy ésszerűek voltak-e vagy nem, ezért jó néhány nagy európai bank ismét bekopogtatott az ajtón, és óriási összegek nyújtását és segítséget kér. Itt 100 milliárd eurós nagyságrendű tételekről beszélünk. Azt állítják, néhány bank azt állítja, hogyha ilyen nagyságrendű segítséget nem kap, akkor nem tud hitelezni, ha nem tud hitelezni, akkor megáll a gazdaság, nincs növekedés, ha nincs növekedés, nincs munkahely, ha nincs munkahely, nő a munkanélküliség, és egymás után ezrével vagy milliószám kerülhetnek válságba a különböző országokban élő európai családok. Ez a veszély létező veszély, tehát nekünk, magyaroknak észen kell lennünk, figyelnünk az itteni fejleményeket, hogy be tudjuk építeni az európai fejleményeket az otthoni gazdaságpolitikánkba.
- Európai fejlemények, otthoni gazdaságpolitika, nagyon sok brüsszeli megfigyelő nyíltan ír arról, hogy az euróövezet, az euró válsága, amely egy világméretű gazdasági válságnak része, de részint okozója is, könnyen előidézhet egy politikai bizalmi válságot, egy ikerválságot az egész Európai Unióban. Vannak félelmek a két részre szakadástól. Mit tud ez ellen Ön tenni a huszonhetek együttműködésében?
- Előidézhet persze a miniszterelnökök klubjában is válságot a bankválság, illetve a gazdasági krízis, de én ettől a válságtól kevésbé tartok, mert huszonheten meg fogunk állapodni úgy, ahogy az mindenkinek jó legyen, de olyan fajta bizalmi politikai válság előállhat, ami az európai polgárok meg az európai intézmények között jön létre, illetve az európai polgárok meg az éppen aktuális nemzeti kormányok között. Mint Görögország. Görögországban most már nemcsak gazdasági válság van, hát elég nézni a tudósításokat, ott a helyzet lassan kezelhetetlenné válik. Tehát az egy reális félelem, hogyha a gazdasági növekedést nem tudjuk megindítani, folyamatosan hanyatlik az európai gazdaság, az olyan szociális és társadalmi feszültségeket hoz létre, amelyek utána a mindenkori kormányokkal szembeni elégedetlenségben öltenek testet, és akkor nem lesz, aki irányítson, kormányozzon, döntéseket hozzon, és Európa egy biztonságos, jól működő politikai intézményrendszerből egyszercsak egy rosszul működő, bizonytalan, kaotikus helyzetben találhatja magát, illetve ilyenné alakulhat át. Ez ugyan némileg túlzó ez a kép, amit most leírtam, de ez a veszély nem nélkülöz minden alapot. Tehát a stabilitás ma Európában minden országban a legfontosabb érték. Ezért van az, hogy Magyarország, bár nekünk is nagyon sok gondunk van, viszonylag jól áll a lábán. Mögöttünk egy kétharmados összefogás, nagy társadalmi egyetértés van. Ha ez a kétharmados biztos politikai háttér nem lenne, akkor a magyar gazdaságot nem lehetne kivezetni azokból a bajokból, ahová az előző nyolc évben sodródott. Tehát a legnagyobb előnye ma Magyarországnak a többi országhoz képest az a nagy összefogás, amely ezelőtt másfél évvel jött létre, és az országot politikailag stabil állapotba hozta.


orbanviktor.hu
