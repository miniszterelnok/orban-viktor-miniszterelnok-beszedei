Csúnya játék folyik
2007.06.13.

            Orbán Viktor a Kossuth Rádió 180 perc című műsorában adott interjút.
        


- Legfontosabb kérdés a népszavazás kérdése. Június 25-én dönt az OVB arról, hogy hitelesíti-e azokat a népszavazási kérdéseket, amelyeket az AB visszautalt a hatáskörébe. Mi az álláspontja a Fidesznek, hány népszavazási kérdés lesz majd?
- Erről csak annyit tudunk mondani, hogy egy csúnya játék folyik. Az OVB-nek követnie kellene az AB néhány hete meghozott döntését. Az AB döntése Magyarországon mindenkire, Önre is, rám is és minden testületre kormányra, parlamentre, OVB-re egyaránt érvényes. Az AB pedig kimondta, hogy azokban a kérdésekben, amelyek ma leginkább foglalkoztatják a közvéleményt – vizitdíj, napidíj, tandíj – igenis lehet vagyis alkotmányos dolog népszavazást tartani. Az OVB ma mindent megtesz azért, hogy ezt meghiúsítsa. Tegnap kimondhatták volna, hogy megindulhat az aláírásgyűjtés. A mi feltételezésünk az, hogy az MSZP és a szocialista párt kormánya nem akar Magyarországon népszavazást, meg akarja tagadni ezt a jogot az emberektől és erre használja fel eszközként az OVB-t. Sötét napja a magyar demokráciának a tegnapi nap.
- Miért nem akarja az MSZP a népszavazást Önök szerint?
- Mert – próbálok visszafogottan fogalmazni -, mert elsöpörnék őket. Ha Magyarországon ha megkérdik az embereket, hogy valóban a legszegényebb magyaroktól kell begyűjteni 30 milliárd forint értékben vizitdíjat meg kórházi napidíjat egy olyan népegészségügyi helyzetben, amikor az embereknek az orvosi ellátást javítani kellene, akkor helyes dolog-e olyan pénzügyi feltételeket támasztani egy orvosi vizsgálathoz, amellyel megakadályozzák, hogy a legszegényebb beteg emberek elmenjenek, eljussanak az orvoshoz? Erre ma minden jóérzésű magyar ember azt mondja, hogy ez elfogadhatatlan. Helyes-e az egyébként is egyre nagyobb társadalmi különbségeket mutató Magyarország érdekében bevezetni a tandíjat, amely a legszegényebb gyerekeket, bár tehetségesek, de szegény családba születtek kizárja a felsőoktatás lehetőségéből? Erre minden jóérzésű magyar általában nemmel szokott válaszolni, azt mondja, hogy nem helyes. A szocialista párt nem kapott felhatalmazást vizitdíjra, tandíjra, kórházi napidíjra a parlamenti választáskor és most attól fél, hogy a népszavazás során az emberek nyilvánosan ki fogják mondani, hogy ezek a felhatalmazás nélküli döntések elfogadhatatlanok. Ezt a nagyon súlyos politikai vereséget, kudarcot szeretné elkerülni az MSZP.
- Önök korábban úgy nyilatkoztak, hogy a sikeres és eredményes népszavazással, ha az Önök szerint várt eredménnyel zárul, akkor előrehozott választásokhoz is vezethet. Kész a Fidesz a kormányzásra?
- Az, hogy hova vezethet azt nehéz pontosan megmondani, de nem érdemes semmilyen lehetőséget sem kizárni. Nézze, olyan nagyon ritkán szokott előfordulni, hogy egy kormány szembemenetel a teljes magyar választóközönséggel. Nem arról van szó, hogy a fideszesek nem szeretik a vizitdíjat, nem a fideszesek gondolják csak úgy, hogy becsapták őket, hiszen nyíltan letagadták a választási kampányban a kórházi napidíj bevezetését, a tandíj sem csak a fideszeseket sújtja. Aki nem tud elmenni orvoshoz, mert nem tudja kifizetni a vizitdíjat, az nem feltétlenül a Fidesz soraihoz tartozik.
Tehát ezek nem pártkérdések, hanem arról van szó, hogy az egész ország fel van háborodva és nyíltan elutasítja magát a politikát, meg a módszert is, ahogyan átverték, becsapták és félrevezették. Tehát én azt gondolom, hogy a következményei egy ilyen népszavazásnak nem láthatók be előre, de semmilyen lehetőséget sem érdemes kizárnunk. Mindenesetre súlyos következményei lennének meggyőződésem szerint. ami pedig bennünket illet mi nemrégen fejeztük be a kongresszusunkat, ott elfogadtuk a „Jövőnk” című vitairatot, a magyar politika legfontosabb kérdéseit taglaltuk ebben, nyilvánosságra bocsátottuk, erről most zajlik egy társadalmi vita. Nyugodtan mondhatom, hogy a Fidesz készen áll arra, hogyha a sors úgy hozza és az emberek úgy akarják holnap reggeltől meg tudjuk kezdeni a mainál sokkal jobb minőségű kormányzati munkát.
- Ez azt jelenti, hogy részletes programjuk van? Hol ez a program?
- Tessék felmenni az internetre és rákattintani a fidesz.hu-ra és ott rögtön az első dokumentum amit el tud olvasni az a Fidesz programja.
- A költségvetési hiány akkor is kényszerítő erő, hogyha Önök kerülnek nemsokára kormányra, hogyha így alakulnak valóban a dolgok, ahogyan Ön felvázolta. A reformfolyamatokat Brüsszelből is figyelik, mit lehet változtatni ezeken, a konvergencia programot felmondják?
- A konvergencia programot nem felmondani kell, hanem meg kell változtatni. A mai konvergencia program nem szolgálja Magyarország érdekét, kifejezetten súlyos és felesleges terheket tesz a magyar választópolgárok vállára, ezért meg kell változtatni. Meg is lehet, tudok Önnek említeni több esetet, amikor kormányváltás történt egy országban és a konvergenciaprogramot megváltoztatták. Az új kormány újratárgyalta. Ez nem is lehet másképp egy demokráciában, hiszen egy kormányváltás után az új kormánynak az adott ország népakaratát kell képviselnie és ennek megfelelően újra kell tárgyalnia számos kérdést. Ez Magyarország esetében sem lesz majd másképp függetlenül attól, hogy mikor következik be a kormányváltás. Most vagy valamivel később.
Ami a megszorításokat illeti ezekre a megszorításokra nincsen szükség. Tehát Magyarországnak egy teljesen más válságkezelő utat kellene járnia. Egy három lépésből álló megoldást javaslunk mi, ez radikálisan eltér a mostani kormány válságkezelő műveletétől, amely meggyőződésünk szerint egyébként nem vezet sehova. A következő évben megint megszorítások lesznek, majd jön a választási kampány, szétosztanak valamennyi pénzt, aztán kezdődik elölről minden. Ez így meg lassan 40 egynéhány esztendeje ebben az országban, leszámítva a polgári kormányzás négy évét, amikor nem ez volt a jellemző. Tehát mi azt gondoljuk, hogy a költségvetési kiadásokat be kell fagyasztani a mostani reálértékükön. Nem kell őket csökkenteni, a mostani kormány radikálisan csökkenti is őket. Szerintünk elegendő befagyasztani. Az adókat nem szabad emelni, sőt lehetőség szerint csökkenteni kell. Én inkább a csökkentés mellett vagyok.
És harmadrészt pedig el kell hárítani a gazdasági növekedés útjából minden akadályt: korrupciót, túlszabályozást, felesleges bürokráciát és ez így együtt egy olyan gazdasági növekedést eredményez, amely legyőzi a költségvetési hiányt. Kétfajta módon lehet kijutni egy ilyen pénzügyi válságból: az egyik út a kiadások visszafogása, a másik út pedig a gazdasági növekedés. Én azt mondom, hogy nem arról kell vitatkozni, hogy hogyan szeleteljük az egyre zsugorodó kenyeret, az mi kormányunk ahhoz értett – mármint a polgári kormány – és a mi programunk most is arról szól, hogy hogyan kell nagyobb kenyeret sütni.
- Ha a Fidesz kerülne kormányra ki lenne az Önök miniszterelnök-jelöltje? Ön már azt mondta korábban, hogy nem pályázik újra erre a posztra, legutóbb Bod Péter Ákost jelölték meg. Van-e új személy?
- Ha eljön az idő, akkor majd állítunk megfelelő személyt. A Fidesz egy meglehetősen erős, most már komoly megbecsüléssel, tisztelettel és tapasztalattal rendelkező párt, ami a különböző forgatókönyvekre különböző személyeket tud megnevezni. A párt elnökétől – ez magam volnék – beleértve olyan szakértőkig, akik élvezhetik a magyar közvélemény többségének bizalmát. Amint eljön az idő és lesz értelme erről beszélni meg is hozzuk a döntést. Ma egyelőre ez csak egy spekuláció.
- Egy kicsit a pártról is beszéljünk, legalábbis ami talán a közvéleményt foglalkoztatja, például az, hogy Áder János gyakorlatilag eltűnt a kamerák és a mikrofonok világából és úgy hírlik azt tervezi, hogy hátrébb lép a hazai politikából, Brüsszelben fog politizálni és a 2009-es európai parlamenti választásokon indul. Hogyan hat majd a pártra az, hogy az egyik jelentős alapító tag nem itthon fog politizálni?
- Egyelőre még hivatalos bejelentésről nincsen tudomásunk. A Fideszben a következő a rend: egy évre választjuk meg a parlamenti tisztségviselőket – köztük Áder János alelnököt is – és amikor ez eltelik ez az időszak – ez most bekövetkezett – akkor a következő három évre kapnak megbízást. Frakcióvezető, házelnök ha van vagy alelnök. Tehát a jövő héten nyilatkozik mindenki aki parlamenti tisztséget visel, hogy milyen tervei vannak a következő három évre. Egyébként pedig Áder János a legutóbbi parlamenti választás előtt bejelentette már, hogy a maga részéről nem kíván aktív szerepet játszani abban az esetben, ha a polgári tábor nem kapja meg a parlamenti többséget.


orbanviktor.hu
