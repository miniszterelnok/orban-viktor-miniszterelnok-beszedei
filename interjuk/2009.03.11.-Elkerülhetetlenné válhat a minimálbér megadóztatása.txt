Elkerülhetetlenné válhat a minimálbér megadóztatása
2009.03.11.

            A TV2 Mokka című műsorában Azurák Csaba beszélgetett Orbán Viktorral.
        

- Gyurcsány Ferenccel ellentétben a Mokka nézőinek tetszettek Orbán Viktor szavai. Nézzék meg, hogy mi lett a szavazás végeredménye! 52 igen. A kicsit az csak egy százalék. 47 az a nem. A Mokka első félórájában tehát vendégünk Orbán Viktor, a Fidesz elnöke. Jó reggelt kívánok, Elnök Úr!
- Jó reggelt kívánok!
- Nohát, a hétfői szavazáson a Mokka nézői többségének tetszett az Ön beszéde. 52:47 százalékarány van. Ez, ugye, egyfelől siker. Tehát ennek nyilván örül, mint pártelnök, mint a beszéd tartója. Egy másik fajta értelmezési tartományban, és főképp ezt elemzők használják, azt mondják, hogy azért lehetett sikeres ez a beszéd, mert biztonsági beszéd volt. Annak szánta?
- Milyen az a biztonsági beszéd?
- Nem kockáztatott sokat. Nem mondott erőseket. Kerülte a konfliktust.
- A mi szakmánkban nincs biztonságos beszéd. Ha az ember kimegy a napfényre, akkor bármilyen baj megtörténhet meg baleset. Tehát kétségkívül örülni kell, ha túlél valamit, de olyan, hogy csak arra játszak, hogy baj ne legyen, olyan nincs. Ez olyan, mint a futballban. Aki arra játszik, hogy csak baj ne legyen, az mindig veszít. Mert a „valami baj” mindig bekövetkezik.
- Biztos olvasta azokat az értékeléseket, vagy látta az MSZP hirdetését, hogy sokan hiányolták a konkrétumokat ebből a beszédből. Ugye, az MSZP-nek, ahogy már említettem, volt egy elő- és utókommunikációja a beszéddel kapcsolatban. Előtte megírták Önnek a beszédet – egyfajta politikai gegként, utána meg fizetett újsághirdetésben kérték számon, ugye, a konkrétumokat. 
- Kérdeztem is a sajtóosztályunkat, hogy van-e valaki az MSZP sajtóosztályán, akit mi fizetünk, hogy ezt a szívességet megteszi nekünk, hogy még följátsza az érdeklődést, még inkább növeli az ellenzék, vagyis a mi egyik politikai akciónk iránt. De állítólag nincs. Ezt maguktól találták ki.
- A fizetett hirdetés egyébként két feltételezést sejtet, ha a szocialisták logikájából indulunk ki. Egy: a Fidesznek nincsenek konkrét válságmegoldó javaslatai. Kettő: vannak, csak nem meri nyilvánosságra hozni, mert az óhatatlanul népszerűségvesztéssel jár. 
- Három: vannak, és beszélnek is róla. Én például itt ülök. Ezért jöttem. Szívesen beszélek róla.
- Jó, de amikor a konkrétumokat kérik Önön számon, akkor Ön is például azt nyilatkozta egy televíziós interjújában, hogy: „jussunk el oda, tehát egészen konkrét elképzeléseink azért nincsenek, mert ugye napról napra változik a helyzet. Igazítani kell a programot a mindennapi történésekhez”.
- Igen, de mit nevezünk konkrétnak? Ha most az a kérdés, hogy, mondjuk, egy adócsökkentés mértéke nyolcszázalékos lesz, kilenc vagy tízszázalékos, az a mai helyzetben nem teljesen mindegy? A lényeg az, hogy a kormány nem csökkenti az adókat, sőt inkább emeli, mi pedig jelentősen csökkenteni fogjuk. Na most ahhoz, hogy egy választópolgár el tudja dönteni, hogy szerinte milyen irányba menjen az ország, neki nem azt kell tudnia, hogy hét, nyolc vagy kilenc százalékkal csökkentik az adókat, hanem azt, hogy a mostani helyzethez képest jelentősen, radikálisan csökkenteni akarjuk az adókat. És eldöntheti, hogy ő ezzel egyetért, vagy nem ért egyet. Tehát azt akarom mondani, hogy ami szükséges ma ahhoz, hogy az országban döntést lehessen hozni a jövőről, beleértve a mi programunkat, ahhoz minden információt, tudást, javaslatot megtettünk és megadunk.
- Igen, csak ugye önmagában az, hogy az adócsökkentést hangsúlyozzák, és ennek kapcsán persze beszélnek arról, hogy ez pörgeti fel a gazdaságot, hogy egymillió munkahelyet kell teremteni, stb. De ez azt sugallja, hogy ez a változás, amit nekünk a világ kihívásaira kell adni vagy válaszokat, fájdalommentes lesz. Kérdeznék Öntől olyat, hogy...
- Hadd gondolkodjak ezen egy pillanatra! Nézze, dolgozni kell. Most nem tudom, ezt fájdalomnak nevezzük-e, de kétségkívül dolgozni kell, és nagyon sok embernek valószínűleg majd többet kell dolgoznia ahhoz, hogy a családját és magát a felszín fölött tudja tartani.
- Hogyha az a fő üzenet, hogy radikális adócsökkentésre van szükség, csökkentjük a munkára rakódó terheket, akkor ez alapvetően jó hír az embereknek. Azt mondják, hogy több pénz marad a pénztárcában.
- De ez így is lesz.
- De arról nem tudunk semmit, és akkor egészen konkrétan meg szeretném kérdezni, hogy például a 13. havi nyugdíjat elvennék-e?
- Mi nem akarjuk elvenni a 13. havi nyugdíjat. A 13. havi nyugdíj bevezetését mi nem támogattuk. Tehát amikor először került elő ez az ötlet – ez még a 2002-es kampányban volt –, akkor én ettől inkább ódzkodtam, és azt mondtam Medgyessy Péternek, aki ezt föltalálta, hogyha nyugdíjat akarunk emelni, akkor ne ilyen bonyolult különrendszert hozzunk létre, hanem építsük be a nyugdíjemelés szokásos rendjébe a nagyobb mértékű emelést, mert aztán utána nem lesz megállj. De ha már egyszer beleépítette, ha egyszer ezt kitalálta a szocialista párt, megkapta ehhez a választópolgárok bizalmát, most már ez a rendszer. Most már azt javaslom, hogyha nem muszáj, akkor ehhez ne nyúljunk hozzá, most már maradjon úgy ahogyan van. Tehát én a magam részéről mindent meg fogok tenni annak érdekében, hogy ne kelljen ehhez hozzányúlni.
- Három dolgot kérdeznék Öntől. Megadóztatnák-e a minimálbért?
- Hát, ha a helyzet megkívánja igen, ha a helyzet nem kívánja meg, akkor nem. Én úgy látom…
- Na, erre mondják a szocialisták, hogy nem mond konkrétumokat. Ez lebegtetés, nem?
- Ez nem lebegtetés, mert hogyha a helyzet így megy tovább, akkor ezt a válságlépést vagy válságkezelő lépést nem lehet elkerülni. Ha januárban, vagy még akár most is, egy másik növekedési vagy egy másik gazdasági pályára áll az ország, akkor ez még elkerülhető. Tehát, hogy egész pontosan fogalmazzak, ma még van olyan gazdaságpolitika, amivel a minimálbér adóztatása elkerülhető. De ha a dolgok így mennek tovább, akkor előfordulhat, sőt megjósolható, hogy ez nem lesz elkerülhető. Tehát a kormánynak most kell megtenni olyan lépéseket, hogy a következő kormánynak ne kelljen ilyen lépéseket tenni.
- Befagyasztanák-e a közszféra béreit?
- A „befagyasztás” szó Magyarországon pánikreakciókat vált ki. Én is egyszer mondtam egy ilyen mondatot, és másnap az ellenfeleik megtámadtak, és az emberek meg is ijedtek tőle. Ugye, a befagyasztás Magyarországon azt jelenti, hogy van három forint... Vagy mondok életszerűbb számot: van százforintos fizetésünk, és akkor hiába nő az infláció, tehát romlik a pénz értéke, mi mindig csak száz forintot fogunk kapni. Ugye, ez a nominálértéken való befagyasztás. Na, ezt senki nem képviseli Magyarországon. Én a legkevésbé. Én egyébként azt gondolom, hogy a mostani válságból a kiút inkább a jövedelmek növelésén keresztül vezet. Az egész világban közgazdaságilag most az a fölismerés született meg, hogy népjóléti politika egyben válságkezelő politika. Költeni kell ahhoz, hogy a válságot meg tudjuk előzni. Tehát azt akarom mondani Önnek, hogy olyanfajta befagyasztást vagy olyanfajta korlátozást, amely arra kényszerítené az embereket, hogy a munkájukért kapott jövedelem értéke kevesebb legyen, vagy a nyugdíjuk értéke kevesebb legyen, azt közgazdaságilag is rossz politikának tartanám. Tehát az értékét a béreknek is és a nyugdíjaknak is mindenáron meg fogjuk őrizni.
- Azért vagyok egy kicsit zavarban, mert – és a tévénéző is biztos, hogy így van vele – egyik oldalon azt mondják nekünk, hogy: emberek, hogyha adót csökkentünk, azzal azért fogunk jobban járni, mert azt valahonnan pótolni kell a büdzsében. Ön azt mondja, hogy: emberek, nem, ha adót csökkentünk, az bevételeket hoz. Egyik oldalon azt mondják, hogy” emberek, meg kell fogni a közszféra kiadásait, mert akkor elszalad, ugye, a hiány”. Ön pedig azt mondja, hogy nem igaz, mert ha növeljük, az még élénkítő hatással is van. Kinek higgyünk?
- De ilyen az élet, nem?
- Abszolút. De kinek higgyünk?
- Szinte az élet minden területén így van ez. Az embernek lehetőségei vannak, hogy döntéseket hozzon. Vagy erre indul, vagy arra. Vagy ehhez a fodrászhoz megy, vagy ahhoz a fodrászhoz megy.
- Igen, csak az emberek többsége nem olvas közgazdasági tankönyveket.
- Jó, de a fodrásznak nem azt a programját szokták elolvasni vagy számon kérni, hogy „tessék mondani, amikor vágja a hajat, akkor pontosan így kanyarít az ollóval?” Azt kérdezik, hogy „milyen frizurám lesz?” És ha elhiszem a fodrásznak, hogy azt a frizurát, amit én szeretnék, meg tudja valósítani, akkor azt mondom neki, hogy tegyünk egy próbát. És ha sikerült, akkor oda fogok járni. Tehát a politika nagyon hasonlít szerintem a bizalmi alapon működő mindennapi élet aktusaihoz. Tehát itt az emberek igazából, hogy mondjam, hozomra szavaznak. Elhiszik-e egy adott politikai erőről, egy családról, egy személyről, hogy azt, amit mond, meg tudja valósítani. És ilyen szempontból fontos, hogy mit mond, de legalább ilyen fontos, hogy maga az ember egyébként képes-e rá. Ezért szoktam azt mondani, hogy szemben a mostani tétlenséggel meg tehetetlenséggel, a mi programunk két részből áll. Abból, amit mondunk, meg saját magunkból. Mert bennünk van ambíció. Meg be akarunk bizonyítani néhány dolgot. És azt gondolom, hogy meg is tudjuk csinálni. És persze mások más gyógymódot, másfajta karaktereket, más embereket javasolnak. Dönteni kell! Mióta demokrácia van, nem tudják elkerülni az emberek, hogy egymásnak szembefeszülő vagy szembefutó vélemények közül válasszanak.
- Még egy konkrétumra kíváncsi lennék, bevezetnék-e az értékalapú ingatlanadót?
- Nem. Én az ingatlanadónak régi esküdt ellensége vagyok. Megmondom őszintén, hogy miért. Nem tudom, kíváncsi-e rá, hogy miért?
- Hogyha gyorsan mondja. 
- Igyekezni fogok. Ugye, azért a Kádár-rendszerben, amikor nem lehetett az embernek két ingatlanja, meg igazából, ha még volt is jövedelme, nem nagyon engedték elkölteni, mert hiánygazdaság volt, családok tették föl nemzedékeken át az életüket arra, hogy egy jó nagy házat építsenek. Időnként egyébként ésszerűtlenül nagyot. Na most, ezeket a házakat, ezeket az ingatlanokat utóbb egy demokráciában megadóztatni, azt jelenti, hogy nem értjük az életnek a valóságos természetét. Tehát szerintem Magyarországon az értékalapú ingatlanadó még legalább egy évtizedig nem alkalmas eszköz arra, hogy a gazdaságpolitika részévé tegyük.
- A Reformszövetség javaslata, amelyben azért – hogy mondjam – neves közgazdászok látnak fantáziát, miért nem fogadható el az Önök számára? Ugye, egyértelműen elhatárolódtak ettől. 
- Nézze, a mai magyar gazdaság bajai alapvetően nem gazdasági természetűek.
- Hát milyen természetűek?
- Hát politikaiak. Hát a gazdaságot nem a gazdaság tette tönkre Magyarországon, hanem a politika tette tönkre. Tehát nem arról van szó, hogy Ön kevesebbet dolgozik most, mint dolgozott ezelőtt, mondjuk, négy évvel. Vagy nem arról van szó, hogy a tanítónő ma rosszabbul tanít, vagy az asztalosok rosszabbul dolgoznak, mint tették ezt öt éve. Ugyanúgy dolgoznak, vagy talán még többet. Még csak arról sincs szó, hogy a vállalatvezetők vagy a nyugati nagy befektetők rosszabbul végeznék a munkájukat, mint végezték korábban. Arról van szó, hogy a politika rossz gazdaságpolitikát folytatott. Ez pedig egy politikai probléma, nem pedig gazdasági. Na most, ennek következtében ma egy vezetési válság van. Az ország vezetői nem tudnak olyan gazdaságpolitikát megalkotni, aminek eredményeképpen az Ön munkája ugyanolyan értéket állítana elő, mint a korábbi években. Ezért szerintem nem egyszerűen a gazdaságot kell orvosolni. Van sok gazdasági bajunk. Hanem végre cselekvőképes kormány kell az országnak.
- Elnök Úr, de ha már a vezetési válságot említette, tegnapelőtt az MDF konstruktív bizalmatlansági indítványt nyújtott be. Ugye a nézőknek mondom, hogy ehhez kell 77-78 országgyűlési képviselő aláírása, és meg kell jelölni egyben az új miniszterelnök személyét. Ezen szokott egyébként megbukni, hogy ebben nincs konszenzus. Az MDF, ugye, egyből bedobta Bokros Lajos nevét. Önök évek óta szorgalmazzák Gyurcsány Ferenc távozását. Soha ilyen közel nem voltak ahhoz, hogy eltávolítsák. Miért nem álltak be a javaslat mögé?
- Két ok. Először is a miniszterelnök személye, beleértve a mostanit is, másodlagos. A fontos az, hogy milyen irányba halad az ország. Azt pedig, hogy milyen irányba halad egy ország, a választópolgároknak kell eldönteni. Mindig elmondom, hogy van egy félreértés – különösen baloldali berkekben – a demokrácia lényegét illetően. Az nem arról szól, hogy két kiskakas, vagy nem tudom: két ürü vagy két vezérbika egymásnak feszül, és akkor a nézők lepontozzák, hogy akkor ki győzött. És utána, aki győzött, azt csinál, amit akar. Ez egy kicsit civilizáltabb dolog, a demokrácia...
- Mi megszoktuk a parlamenti matematikát, tehát ennek vannak hagyományai. Az elmúlt tizenöt évben is.
- De mégis… Nem szabad a lényegről elfeledkezni. Akármilyen tülekedéses meg lökdösődéses jeleneteket is látunk a közéletben. A lényegről nem szabad elfeledkezni! Az mégiscsak az emberekről szól. Abban az értelemben, hogy ők eldöntötték a legjobb tudásuk szerint, hogy milyen irányba haladjon az ország, és utána a vezetőknek abba az irányba kell – nem könnyű ez, de mégis – abba az irányba kell tartani az iránytűt.
- Magyarul azt mondja, hogy teljesen mindegy, hogy ki a kormányfő, gyakorlatilag új választással kell új felhatalmazást szerezni.
- Új irány. Új kormány, új bizalom és új irány, amire szüksége van Magyarországnak. És akkor utána még persze beszélhetünk Bokros Lajos személyéről is. De az mindig egy kicsit kínos dolog, mert személyekről az ember nem szívesen mond – különösen nem nyilvánosság előtt – véleményt.
- Igen, csak ugye Ön folyamatosan arról nyilatkozik, és gyakorlatilag ahhoz tényleg nem kell közgazdásznak lenni, hogy minden egyes késlekedéssel töltött hónap újabb és újabb károkat okoz a magyar gazdaságnak, Magyarországnak. De hogyha még a konstruktív bizalmatlansági indítvány intézményét sem használja ki, mondjuk, az ellenzék, akkor legközelebb 2010-ben, egy év múlva lesznek választások. Ön pedig erre azt mondja, hogy akkor egy évig még tehetetlenségi pályán leszünk.
- Így van.
- Mégsem lenne logikája annak, hogy esetleg egy kormányszerkezet-átalakítással csökkentsük ezeket, az Ön által bajnak titulált dolgot?
- Nem, mert szerintem azzal, hogy a politikusok megállapodása révén a parlamentben más fölállás jön létre: más miniszterelnök, más kormánytöbbség, azzal nem orvosoltuk a legnagyobb bajt, a bizalmi válságot. És ez az új fölállás ugyanúgy tönkre fog menni, mint a mostani kormány. Egy kormány sikeréhez… A mostani kormánynak nem intellektuális problémái vannak szerintem.
- Ühüm. 
- Tehát nem arról van szó, hogy ne tudnának olvasni, és ne tudnák elolvasni a napról napra napvilágot látott javaslatokat. A probléma az, hogy nem tudnak a magyar szellemi élet által megtermelt gondolatokból egy cselekvőképes akciótervet összerakni, és ha össze is rakják, nem tudnak utána ezen az úton elindulni. Ez a probléma. Tehát még egyszer mondom: nem az a baj, hogy a magyar közgazdász társadalom ne tudna kitalálni akár öt különbözőféle megoldást, hanem hogy nincs politikai akarat, erő, ambíció, elszánás, talán már hit sem, hogy képesek vagyunk saját magunkat ebből a helyzetből egy jó kormányzati munkával kisegíteni. Ez a hit hiányzik.
- Nem tudom, hogy erre a kérdésre, amit most fölteszek, lehet-e őszinte választ adni bárkinek, aki a politikában dolgozik. De nincs-e benne kicsit ebben a „akkor még várunk egy évet” hozzáállásban, hogy „hadd főjön Gyurcsány Ferenc a saját levében, megcsinálta magának?”
- Hát, lehet őszintén válaszolni. Miért ne lehetne? Kérdezze meg, és én válaszolok!
- Megkérdeztem. 
- A helyzet a következő. Szerintem minél később lép hivatalba egy következő kormány, annál nehezebb helyzetet fog örökölni.
- De ez a kormány csak választói felhatalmazással élhet?
- Én ezt 2006 őszén, az őszödi beszéd után elmondtam. A Fidesz a maga részéről nem tud szerepet vállalni a hatalom gyakorlásában választói fölhatalmazás nélkül. Azért, mert 2006-ban mi elvesztettük a választást. Most az egy másik történet, hogy az embereket ki, hogyan, miért csapta be, hogy vezették a szocialisták az orruknál fogva őket. Nem az történik, még az irány sem egyezik azzal, mint amit vállaltak. Most ezt tegyük zárójelbe! Ettől függetlenül az emberek mégiscsak döntöttek. Ezt a döntésüket nem tudjuk másképpen megváltoztatni, csak úgy, ha nekik saját maguknak adunk egy esélyt arra, hogy ezt megváltoztassák. A demokráciában van néhány alapszabály. Én nem mondom, hogy ez nem egy rugalmas műfaj, na de vannak bizonyos határok, amit soha, semmilyen körülmények között nem szabad átlépni.
- Elnök Úr, szóba hozta már Bokros Lajos nevét. Miként vélekedik az újbóli – ez az én megfogalmazásom – üstökösszerű felbukkanásáról? Ugye, két héttel ezelőtt Bokros Lajos egy elismert közgazdász volt, aki időnként tanulmányokat publikált az Élet és Irodalomban meg különböző folyóiratokban. Elolvasták, azt mondták, hogy, hm, ebben vannak megfontolandó javaslatok. Aztán egy vagy két héttel ezelőtt bedobták a nevét az MDF európai parlamenti listavezetőjeként, majd két nappal ezelőtt már miniszterelnök-jelöltként került szóba. Azért ez egy gyors karrier.
- Tiszta Amerika.
- Igen, de hát miként vélekedik erről? Mi lehet ennek a logikája vagy a háttere?
- Nézze, a legfontosabb, hogy nem akarom megbántani semmiképpen sem Bokros Lajost.
- Hát lehet, hogy tegnap sikerült egy interjújában, azt tudja. 
- Lehet, hogy sikerült, de nem akarom. Ha sikerült is, nem volt szándékos.
- Idézhetem ezt a mondatot?
- Mondja, persze!
- Azt mondta, hogy: „megrettennék, hogyha Bokros Lajosnak hívnák a miniszterelnököt. Venném is ki a pénzemet a bankból, és váltanám át euróra”.
- Ezzel megbántottam őt?
- Hát szerintem... Ha én Bokros Lajos lennék, akkor én megbántódnék ezen. 
- Rosszabbakat is tudtam volna mondani.
- Mondjon! Akkor mondjon!
- Hát a legfontosabb dolog anélkül, hogy bántani akarnám, még egyszer, az, hogy amit már egyszer kipróbáltunk, és fájt, és szerintem szükségtelenül fájt...
- Na ezen vitatkoznak. 
- Majd mindjárt elmondom… Vitatkozni lehet róla, csak talán nem érdemes. Ugye, még egyszer mondom, a demokráciának, ami egy népakaratra épülő politikai rendszer, vannak átléphetetlen szabályai. Az egyik ilyen az Alkotmány. Az Alkotmányt lehet szeretni, nem szeretni, de amíg az van, kijelöli a cselekvésnek a korlátait. Most a Bokros-csomag idején szerintem a pénzügyminiszter úr impulzív, meggyőző, időnként lehengerlő stílusa, gyakran intellektuális fölénye abba az irányba vitte az eseményeket, mondhatom úgy, hogy rávette az akkori kormánytöbbséget és miniszterelnököt, hogy elfogadják az ő csomagját. Amit aztán az Alkotmánybíróság huszonöt ponton semmisített meg. Hát hogyan akarunk egy demokráciába újra hatalmat adni olyan embernek, aki egyébként nekivezette az országot, a miniszterelnökét meg a kormánykoalíciót az alkotmányos rendnek?
- Elnök Úr...
- Bocsánat. Huszonöt ponton! És nem gyerekes, nem kis kérdésekben, hanem családi pótlék ügyében, egészségügy kérdésében, tehát ami az emberek mindennapi életét súlyosan érintette. Azért ez egy nem egy értelmiségi kaland. Hát itt milliók sorsáról van szó. És az Alkotmány nem véletlenül védi ezt a néhány milliónyi sorsot. Nem lehet nekivezetni a miniszterelnököt ennek a falnak! És én nagyon jól emlékszem – képviselő voltam már akkor – erre a vitára. És olyan elánnal, meggyőződéssel, mondom: időnként intellektuális fölénnyel képviselte a pénzügyminiszter úr a maga elgondolását, hogy teljesen elbódult, vagy elbódította a kormánytöbbséget, akik fejjel mentek a falnak. Szóval ez szerintem a mostani helyzetben életveszélyes.
- Azt akartam közbeszúrni, hogy az igazsághoz hozzátartozik az, és, ugye, nyilván újságolvasó ember a nála sokkal okosabb elemzők, közgazdászok véleményére hallgathat, tehát az igazsághoz hozzátartozik, hogy nagyon sokan a Bokros-csomagot tartották éppen annak a pontnak, amely a magyar gazdaságot növekedési pályára állította. 
- Ez egy egész másik műsort igénylő vita volna.
- Tehát az utólagos értelmezése teljesen más volt ennek az intézkedéssorozatnak, mint amit Önök’ 95-96-ban megéltek. 
- Először is rögzítsük, hogyha huszonöt pontját kihúzták annak az intézkedéscsomagnak...
- De attól még lehetnek jó pontjai. 
- Ezt én nem akarom vitatni, hogy például az importvám bevezetése... Nem tudom, emlékeznek-e még arra az emberek, hogy nyolcszázalékos importvámot vezetett be. Az például egy rendben lévő intézkedés volt szerintem. De én most csak annyit akarok mondani, hogyha egy csomagból huszonöt pontot kilő az Alkotmánybíróság, a helyzet javul, akkor nehéz eldönteni, hogy azért javult-e, mert legalább azt a huszonöt pontot kihúzták, vagy azért, mert maradt belőle legalább néhány. Tehát én csak annyit akarok mondani, hogy a Bokros-csomag megítélésében a közgazdasági iskolák élesen szembenállnak Magyarországon. Az egyik fél azt mondta, hogy ez teremtette meg a lehetőségét a későbbi növekedésnek, én az ellenkezőjét gondolom. Azt gondolom, hogy felesleges növekedési áldozatokat követelt a magyar gazdaságtól. Előrébb lettünk volna már ’98-ban is, ha az a csomag nincs ott mögöttünk. De hát ez egy régi vitakérdés. És én nem akarok hosszan beszélni róla, mert most szegény Bokros Lajossal...
- Pont azt akarom mondani, hogy 15 perc múlva itt fog ülni az Ön helyén...
- De nem ezért, hanem...
- Azt akarom kérdezni, hogy nem akar-e neki... nem üzenni neki, hanem mit kérdezne tőle?
- Hát, hogy „hogy van?”
- Ennyi?
- Például. Nem akarok abba a hibába esni, mint a szocialisták, hogy itt kampányoljak Bokros Lajosnak, mint ahogy ők szoktak nekem. De azért az mégiscsak egy fontos dolog, hogy vannak emberek, közgazdászok – ez egy iskola –, akinek a fejében az összes állami kiadás tulajdonképpen egy probléma. Tehát ezek az emberek ahelyett, hogy ésszerűen viselkednének, megbetegszenek, gyereket szülnek, iskolába járnak, és ez valami tehertételként jelenik meg az egyébként racionális gazdaságpolitika útjában vagy annak koloncaként. Ez egy olyan felfogás, amitől én egy másikat, jelentősen eltérőt képviselek, ami azt mondja, hogy az élet értelme mégiscsak az, hogy gyereket vállaljunk, iskolába járassuk, ha megbetegszünk, meggyógyítsanak bennünket, meg egyéb ilyen közgazdaságilag látszólag nagyon költséges dolgokba verjük magunkat. Mert hát ilyen az életünk. És az egészet nem lehet szembeállítani a gazdasági ésszerűséggel, hanem az egészet egyben, mint az életet, érdemes tekinteni.
- Elnök Úr, a végére térjünk vissza ismét a beszédre! Miért változtatott a beszédet lezáró szlogenen? „Hajrá Magyarország, hajrá magyarok!” helyett „Új irány Magyarország, új irány magyarok!” Ez korszakváltást jelent adott esetben a Fidesz vagy akár az Ön életében, politikájában is?
- Nem. Én a „Hajrá magyarokat!” a hetvenes évek közepétől kezdve mondom. Akkor csak futballmeccseken mondtam, meg az olimpiákat nézve a tévéképernyő előtt. Alkalminak mondanám. Tehát úgy gondolom, nyomatékot akartam adni annak a gondolatomnak, hogy nem egyszerűen részletkérdésekben kell változtatni, hanem egy új irányba kell fordulnia Magyarországnak. És az én célom, ezt világossá akartam tenni, az én célom az, hogy segítsek Magyarországnak a helyes, új irányt megtalálni, ami azt jelenti, hogy az én célom az, hogy lebontsuk azokat, vagy lebontsam, vagy dolgozzak azért, hogy lebonthassuk azokat az akadályokat, amiket ma a mindennapi életben saját maguk körül látnak az emberek, és úgy érzik, hogy gúzsba köti őket.
- No, hát van még miről beszélnünk. Nekem is rengeteg idézetem van. A nézőknek mondom: tegnap említettem, hogy kérdezhetnek Öntől. Nagyjából beépítettem az ő kérdéseiket az enyémbe. Köszönöm szépen, hogy itt volt. Folytassuk legközelebb!
- Örülök, hogy itt lehettem.


orbanviktor.hu
