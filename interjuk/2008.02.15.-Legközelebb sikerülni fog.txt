Legközelebb sikerülni fog
2008.02.15.

            Orbán Viktorral Rákay Philip és Csermely Péter beszélgetett a HírTV Péntek 8 című műsorában.
        

 
- Mai vendégünk a Fidesz elnöke, Orbán Viktor. Szervusz Viktor.
-  Szervusztok. Jó estét kívánok!
- Azzal kezdted szerdán az  évértékelő beszédet, hogy miközben készültél erre a megszólalásra, a  rádió már elmondta azt, hogy miről is fogsz beszélni. De ennél talán még  van egy szebb, mert a beszéd elmondása óta eltelt másfél-két nap is  gyakorlatilag mindenféle véleményt hallhatunk arról, hogy mit is  hallottunk. Helyenként ezek a hírmagyarázók vagy beszédmagyarázók mintha  nem is ugyanazt hallották volna. Mire megy ki itt a játék?
-  Hogy mentegessem kicsit azokat, akiket ezért szelíden kritizálni  szeretnék, hogy a modern politika az ilyen mirelit politikává változott  nagyon sok helyütt a világon. Tehát ha történik egy országban valami,  akkor fel szokták hívni a világban működő tanácsadókat és szakértőket,  és megkérdik őket, hogy ismernek-e hasonló helyzetet, és ha ismernek,  akkor van valami mirelit csomag, mi így hívjuk ezt, amit már egyszer  kipróbáltak a Száz lépés Magyarország például ilyen volt. Vagy a Nagy  párbeszéd című dolog, ez mind Nyugat-Európában ismert megoldások.  Teremts fenyegetettségi helyzetet, ha már minden bizalmat elvesztettél,  ez is egy csomag.
- Ezt jól ismerjük.
- Ezeket mind  ismerjük, és akkor ezeket felmelegítik és előre. Ugyanígy állunk egy  beszéddel, tehát nemcsak az elején, a beszéd előtt nemcsak azt lehet  megmondani, hogy egyesek szerint majd miről fog szólni a beszéd, hanem  nagy valószínűséggel a siker komoly esélyével lehetne fogadni arra is,  hogy ki mit fog mondani  a beszéd után, teljesen függetlenül attól, hogy  egyébként az ember mit mondott. Most ezen viccelődünk, vagy legalábbis  én próbálok könnyedén beszélni erről a dologról, de valójában lehangoló.  Különösen az ilyen magunkfajták számára, ugye mi a rendszerváltás  időszakában azzal az illúzióval, a már talán illúziónak bizonyult  reménnyel léptünk be a politikába, hogy ez mégiscsak egy komoly szakma.  Tehát komoly emberek, komoly dolgokról komolyan beszélnek. Van  diskurzus, érvek vannak, az érdekre ildomos érvekkel válaszolni, ha  valaki túlságosan üres dolgot mond, előbb-utóbb fecsegő nem  komolytalannak, nagyszájúnak nyilvánítják és eltűnik a közéletből. Ma  azt látjuk, például ez a mostani eset, évértékelő beszéd utóélete, az  sajnos azt mutatja még mindig nagyon sok olyan kommentár, vélemény  hangzik el, amelynek szerzőjét láthatóan a legcsekélyebb mértékben sem  zavarta, hogy valójában miről is volt szó. Ez ilyen kedélytelen  lehangoló, ilyen nyúlós hangulatúvá és állagúvá teszi a magyar  közéletet.
- Beszédes is azért, nem, mert egy ilyen  túlmediatizált korban, nem mindegy, hogy az emberek mit hallanak, és mi  árad, ha a csapot kinyitják, akkor is. 
- Na ez egy komoly  kérdés. Ha a kérdés mélyére nézünk, akkor valahogy azzal a dilemmával  szembesülünk, hogy a politikai döntések, vagy a politikai vélemények  kialakításakor vajon az emberek mire támaszkodnak elsősorban, a saját  érzékszerveikre, amit hallanak, amit látnak, amit megtapasztaltak, hogy  azokra a hírekre, amelyek különböző csatornákon keresztül érkeznek a  lakásunkba, vagy szállonganak a levegőbe. Azt hiszem, hogy egy nyugati  demokrácia, tehát egy nyugat-európai országok demokráciái nem azért  vannak előttünk, mert ott okosabbak, a szitán jobban átlátni képes  emberek a választók, hanem azért, mert több mindenen mentek már  keresztül. Tehát ott nagyobb tapasztalat van a tekintetben, hogy melyik  az a mondat, amiről egy nyugat-európai már tudja, hogy ez úgy hazugság,  ahogy van, egy magyar még mindig reménykedik, hogy hátha igazat mond.
Nyugat-Európában  már annyi minden megtörtént a demokráciában, annyi tapasztalat  halmozódott fel, hogy kevésbé sebezhetők az emberek. Én azzal  magyarázom, tehát ezzel a ténnyel magyarázom, ott kevésbé ülnek fel egy  hazugsághadjáratnak, bár ott sem teljesen védtelenek, mint ahogy ez  Magyarország esetében van. Ők védettebbek, a mi választópolgáraink maguk  kevésbé.
- A legtöbb utólagos elemzés azonban megegyezik  abban, hogy úgy tartják, hogy ez a bizonyos beszéded nyugodt, derűs,  befogadó jellegű, hangütős tónusú volt. Magyarországon viszont a helyzet  viszont nem nyugodt, nem derűs, és még inkább nem az a Fidesz tábort  nézve. Biztos vagy abban, hogy azok, akiknek ez elsősorban szólt, azok  ilyen, erre a nyugodtságra, derűre, optimizmusa vágytak, ezt akarták  hallani. 
- Az ember olyan, hogy gyakran egymástól nagyon  különböző dolgokat szeretne egyszerre hallani, látni, most a magyar  helyzet ilyen. Csak van benne egy elmozdulás Tehát a mai magyar  helyzetben rendkívül sok düh, méreg, harag gyűlt össze. Érthetően és  indokoltan. Tehát az, amivel ma szembesültek, vagy az elmúlt egy évben  szembesültek az emberek, az nem válthat ki elismerést, örömöt, nem  hozhat magával tapsot. Csökken a minimálbér, bezárják az intézményeket, a  gyerek nem tud egyetemre menni, a gyereket a helyi iskola helyett most  már nem tudjuk pontosan milyen messzire kell vinni. Emberek halnak meg,  mert az egészségügy átalakítása miatt nem tudjuk, hogy egy sürgős  ellátásra szoruló embert pontosan hova is kell vinni. Tehát semmi olyan  nem történik ma a magyar közéletben a kormányzati vagy az össznépi  teljesítmény oldalán, ami tapsot, örömöt és elismerést válthatna ki.  Vagy ha történik is, alig-alig elsöprő arányban vannak a rossz dolgok,  és az emberek elvárják egy ellenzéki politikustól, hogy nevén nevezze a  dolgokat, egyenesen, világosan.
De közben ennek az ellenkezőjét is  elvárják az embertől, ár most már lassan kezd csömöre lenni az  embereknek, vagy frusztrálttá kezdenek válni attól, hogy csak a rossz  hírek érkeznek. Nem lehet úgy élni, hogy állandóan, még ha őszintén és  kőkeményen is, állandóan csak azt idézzük fel, amit mindannyian  tapasztalunk, és igaz. Várnak valami mást is, azt várják, hogy na jó ezt  tudjuk, ezt ismerjük. Ezzel is kezdtem tegnap a hozzászólásomat, vagy  beszédemet. De az igazi kérdés az az, hogyan lesz ebből jövő. Azt már  tudjuk, hogy mindenki változást akar, és elege van ebből a kormányból,  de az a kérdés, hogy hogyan tudunk ebből az elégedetlenségből cselekvő  energiát létrehozni, és egy közös jövő felé megindulni.
-  Talán ez hiányzott a 2006-os kampányból, amit ugye nagyon sokan  bíráltak, de rosszabbul élünk, mint négy éve, a kampány valóban  felfestette az ország reális helyzetét, de ugyanakkor az emberek nem  szeretnek azzal szembesülni lépten-nyomon, hogy a nyomorult…
-  Talán igen, de annak a kampánynak volt egy másik szakasza is, nem a  tisztem, hogy utólag mentegesek bármifajta kampányokat, de volt egy  másik szakasza is, a cselekvő nemzet programjának bemutatása, én ezzel  léptem sorompóba, egy komoly megalapozott program, amely a 2006-os  állapotokból el tudott volna vezetni bennünket egy a nemzetközi  versenyben helytálló 2010-es Magyarországhoz. Csak 2006 óta hirtelen  minden megváltozott, és ma nem az a kérdés, hogy hogy találjuk meg a  pozícióinkat, hanem az, hogy az utolsó helyből, ahová visszazuhantunk,  hogyan tudunk az élre visszakerülni.
- Most az előbb azért  igazságtalan voltál a kormánnyal szemben, mikor azt mondtad, hogy semmi  olyan nem történik, ami örömre vagy tapsa adhatna okot, hát dehogy nem,  hogyne történne. Gondolj bele, hogy igazságügyminiszter-miniszternek  Draskovics Tibor, aki ugyanaz a Draskovics Tibor, akit azért váltottak  le a pénzügyminiszteri posztról, mert nem mondott igazat a  költségvetéssel kapcsolatban. A pénzügyminiszter még mindig ugyanaz az a  Veres János, akinek a cége adót csal, vagy Keller László, aki  elvesztette az előrehozott önkormányzati választáson a szavazók bizalmát  most mindannyiunk államtitkára lett. A dolog egy nagyon érdekes dolog.
-  Hát, hogyha a kormányzás az egy abszurd, drámaíró versenyben való  részvétel lenne, akkor éremesélyesként indulhatnánk, de a sajnos nem egy  abszolút drámaíró versenyben veszünk részt, hanem a saját életünkben,  illetve a kormány és a mi saját életünkben vesz részt, ezért, hogy  mondjam, keserű az ember szájában a még oly jogos gúnyos tréfa vicc is,  amit a kormány ballépései kapcsán megfogalmaz.
- Nem is tudom  melyik vélemény fogalmazott úgy, hogy reményteli volt a tegnapelőtti, a  szerdai évértékelő beszéded, ugyanakkor szinte ezzel egy időben a  Figyelőben megjelent egy interjú Demján Sándorral, akit mondjuk  politikusnak sem nevezhetünk. Magyarország leggazdagabb embereként, és  Európában elismert üzletember, aki szó szerint a következőt mondja. „Ma  viszont az ország a történtek után ki van szolgáltatva 7-8  nagykötvény-tulajdonosnak, ilyen körülmények között hamis illúzió az,  hogy az állampolgár szavazatán vagy bármely politikai párton múlik, mi  lesz Magyarország jövője.” Ez azért elég szomorú és döbbenetes mondat,  ha igaz.
- Nem tudom, egy-két szót mondhatunk Demján Sándorról,  mert mégiscsak ő ezeknek a mellbe vágó mondatoknak a gazdája. Először is  én tisztelője vagyok a szóban forgó nyilatkozónak, részben ama  teljesítményt, amit elért az elmúlt nem is csak 15-20 évben, hanem azt  hiszem inkább a Skáláig visszamenőleg, a tévénézők tudják, hogy miről  beszélek, tehát a keretek feszegetése a piacgazdaság irányában a régi  rendszerben, szóval számos okunk van arra, hogy tiszteljük, ráadásul  szomszéd faluba való, és mindig elfogult a saját földjeivel szemben. Még  ehhez az is hozzátartozik, hogy én, ha nem is gyakran, de időnként ki  szoktam kérni az ő véleményét, a magyar gazdaság helyzetéről.  Meghallgatom, mit tanácsol, hogyan látja az esélyeket a  gazdaságpolitikánk alakításánál, amennyire érdemes, figyelembe is  szoktam venni az ő javaslatait. És azt kell mondanom, hogy nagyon régen  láttam már ilyen hangulatváltozást. Tehát ha volt prototípusa annak a  jövőben bízó magyar vállalkozónak, akire egyébként én magam is építeni  akartam 1998 és 2000 között a magyar jövő gazdaságpolitikáját, akkor  Demján Sándor volt ez az ember. Sok ezer ilyen ember, ilyen habitusú,  ilyen habitusú, ilyen kemény, elkötelezett és makacs magyar vállalkozóra  gondoltam én, amikor arról beszéltem, hogy egy magyar modellt fogunk  majd megteremteni ’98-tól kezdődően. És nagyon lehangoló látnom most őt  ahogy, higgadtan, logikusan sajnos sebészeti pontossággal írja le a  helyzetet. Ennél rosszabbakat is, ennél fájdalmasabb dolgokat is mond,  azt mondja, hogy ha így mennek tovább a dolgok, akkor hamarosan Európa  legszegényebb országává válik Magyarország.
- Tíz éven belül.
-  Én csak azt akarom mondani, hogy figyelni kell az ilyen hangokra, és az  ilyen véleményekre, egyesek szerint van is ebben túlzás. Akkor is  önmagában, hogy merre tartunk, hogy milyen a helyzet, mi lesz ebből, ha  nem változtatunk. Ebből a szempontból nézve rendkívül tanulságos, amit ő  mond. Én azonban egy demokrata vagyok, és nem üzletember, hanem  politikus, és én soha nem fogok abba beletörődni, akár milyen helyzetben  is van Magyarország. Akár milyen szűk is a mozgástér, azt lehessen  mondani, hogy Magyarország jövőjét nem a magyar emberek határozzák meg,  hanem néhány, ahogy fogalmazott Demján Sándor, néhány kötvénytulajdonos,  vagy bármilyen nemzetközi üzleti kör.
Beszéljünk egy kicsit talán  erről a kérdésről, mert ez a legfontosabb egy ilyen szerény méretű és  népességű ország esetében, mint mi vagyunk. Még ha időnként alá is  becsüljük a méretünket, meg a népességünket, európai összevetésben egy  közepes nagyságú ország, és közepes népességű ország vagyunk, Csehország  sem nagyobb, mint mi. A belgák sincsenek többen, Hollandia területe nem  nagyobb, mint Magyarország, az osztrákok sem területben, sem  népességben nem nagyobbak, mi mégis vagyunk valakik, csak ezt szerettem  volna végül is mondani. Tehát mit is jelent egy ekkora ország esetében  az, ami oly fontos a mi szívünknek, és úgy hívják, hogy nemzeti  függetlenség, önállóság, demokrácia. Mi döntünk a saját sorsunkról.
A  legnagyobb hazafiaknak is tudomásul kell venniük, hogy természetesen mi  egy nyitott világban élünk, és ki vagyunk téve különböző hatásoknak. És  különböző hatások érvényesülnek is Amerikától kezdve Oroszországon át a  nemzetközi pénzügyi körökön keresztül közép-európai felemelkedni akaró  olajvállalatok, hogy mondjuk az ÖMW-re célozzak. Mind hatnak ránk,  mindegyiknek van valamilyen terve, elgondolása velünk, vagy része  vagyunk valamilyen nagyobb tervnek, elgondolásnak, és természetesen  befolyásolni akarják az itteni eseményeket. A kérdés az az, hogy milyen  mértékig engedjük, hogy befolyásolják. Önmagában az, hogy egy ilyen  nyitott nemzetközi rendszerben számos irányból kiindulóan befolyásolási  kísérletek vannak, s az ember nem teljesen kötetlenül, nem korlátok  nélkül szabad és önálló, ez természetes. Az a kérdés, hogy túlzott  befolyásra tesz-e szert egyik vagy másik, illetve, hogy a végén, a  történet végén este ott van-e a kezünkben az adu ász, akármi is történik  - végül mégis csak mi magyarok fogjuk megoldani, és nem mi fogunk  hozzájuk alkalmazkodni. Vagy legalábbis nem olyan mértékig, mint ahogy  szeretnék. Csak addig a mértékig fogunk alkalmazkodni, ameddig számunkra  ez még elfogadható. És ha ezen a határon túllépnek, ha nem megegyeznek  velünk, hanem ránk akarnak valamit kényszeríteni, akkor a végén mégis  csak ott az aduász, a mi kezünkben, hogy mi vagyunk itthon, és ennek  érvényt fogunk szerezni.
Ezért fontos, hogy az emberek mindig is úgy  érezzék, hogy a magyar kormány, a teljes magyar állam a maga  államapparátusával, hatalmi szerveivel, adórendszereivel az emberek  oldalán áll, és mindig azért dolgozik, hogy az itt élő magyar emberek  ebből a bonyolult nemzetközi hatásrendszerből győztesen kerüljenek ki.  Ez a politika és a kormányzás művészete. Tehát önmagában az a vélemény,  hogy néhány kötvénytulajdonos Magyarországon komoly befolyást gyakorol,  még nem azonos azzal a véleménnyel, hogy az ő kezükben lennénk teljes  egészében, ennyivel talán árnyaltabb a véleményem, mint a szerzőé,  Demján Sándoré.
- Beszéljünk egy kicsit a népszavazásról. A  kormány azt mondja, illetve nem mond semmit, miután igyekszik a  népszavazás iránt érzett, vagy az emberek által kezdett lelkesedést,  szakmai kérdésnek fogják fel. 
- Tegnap már változott. Nagyon  durva dolgokat mondtak. A valóságtól oly mértékben elrugaszkodó dolgokat  mondtak, hogy ez már vitának is tekinthető. Tehát korábban tartózkodtak  a vitától, tegnap azt mondták, hogy aki igennel szavaz, az valójában  elvesz az egészségügytől. Hogy aki igennel szavaz, az elvesz az  oktatástól. Eddig nem mondtak semmit, most állítanak valamit, és egy  olyan szemen szedett valótlanságot állítanak, ami szerintem aktivitásra  is ösztönözheti a választópolgárokat.
- De az a tény, hogy  félnek ettől a népszavazástól, ezt minél jobban megerősíti az a  cáfolhatatlan történet, hogy másfél évig tartott ennek a kiírása.  Mindent megtettek, hogy ne sikerüljön, és néha úgy is látszott, hogy ez  sikerül nekik. Tehát látszik, hogy tartanak tőle, látszik, hogy lesznek  következményei. A népszavazásról is elmondtak már pro és kontra mindent,  egyfelől mint a népakarat legdemokratikusabb megtestesülése, másfelől  mintegy demagóg és populista pótcselekvés. Ezeket most tegyük félre. Egy  dolog bizonyos, nekünk magyaroknak, mintha a népszavazás nem jönne be. A  részvételre gondolok, tehát az érvényességre és az eredményesség közti  különbségre.
- Hogy nem jönne be?
- Elég magas  Magyarországon a választási hajlandóság országgyűlési választásokon, de  mintha közte a magyar emberek nem helyeznének súlyt rá.
-  Érdekes. Elmondom, hogy én hogyan látom ezt a problémát. Mit mondtunk az  embereknek 1988-tól kezdődően a demokráciáról. Azt mondtuk, hogy  Magyarországon egy diktatúra volt, ahol egy párt döntötte el a  parlamentben a mindannyiunk számára fontos kérdéseket, nem voltak  alternatívák, nem volt ellenőrzés, nem volt vita, s ezzel szakítanunk  kell, versengenek egymással politikai szereplők, végül is a  választópolgárok döntsenek az előttük kibomló lehetőségek közül, ők  válasszanak, és tegyük felelőssé a parlamentet, a választott  képviselőinket a választópolgárok felé. Ezt mondtuk az embereknek. Nem  mondtuk, miután nem mondtuk, de ebben az is benne volt, de egyébként nem  akartam én sem ilyet mondani, de egyébként maradjatok nyugton,  válasszatok jó képviselőket, és ha jó képviselőket választotok, majd jó  törvényeket fognak hozni, jó kormányzást fognak adni az országnak, és  majd négy év múlva, ha úgy gondoljátok, hogy jól döntöttetek,  megerősítik az irányt, hanem módosítjátok.
Azt akarom mondani, hogy  egy nyugat-európai fülnek is szinte már egyoldalúan csak a képviseleti  demokrácia eszméjét mondtuk el itt Magyarországon. Márpedig a demokrácia  az nem kizárólag képviseleti. Tehát nem működik a demokrácia Nyugaton  sem úgy, hogy négyévente egyszer tartanak ránk igényt. Tehát a  képviseleti demokráciának Nyugaton, tehát ahonnan az egész szabadság  rendszerének gondolata származik, ott kiegészíti a részvételi demokrácia  különböző elemeivel. Erre számos megoldás létezik, hogy hogyan vonják  be az embereket, és hogyan vonódnak be maguk az emberek, mert van erre  igény bennük, két választás között, négy év időtartama alatt a nagy  politikai döntésekben. Ennek az egyik formája a népszavazás, de van  nemzeti konzultáció, mert én már egyszer próbálkoztam itt Magyarországon  és Franciaországban sikeres, és számos más forma is létezik, a kamarai  rendszer, kétkamarás parlament, számos megoldás létezik. Magyarországon  azonban maga a gondolat, hogy egyáltalán bármit is kellene tenni két  parlamenti választás között a politikában nekünk választópolgároknak, ez  egy idegen gondolat még.
De a népszavazást most ezért tartom  fontosnak. És azért voltam talán a szükségesnél még kicsit patetikusabb  is tegnap, amikor azt mondtam, hogy a népszavazás valójában az  erőszakmentes népi mozgalmak legmagasabb rendű formája, mert úgy  éreztem, hogy szeretném rákapatni, nem tudom szabad-e így fogalmazni,  szeretném, ha rászoknának a magyarok, hogy megérezzék a magyarok annak  az ízét, hogy a demokrácia nem négyévente egyszer tart rájuk igényt,  hanem abban ő maguk is részt tudnak venni. És mikor érezhetnék meg  jobban ennek az ízét, ha nem most, amikor nem elvont kérdésekről van  szó, bár az elvont kérdések gyakran fontos kérdések. Ha nem olyasmiről,  amit könnyű megérteni, és közvetlen összefüggésben van a mindennapi  életükkel. Vizitdíj, tandíj, kórházi napidíj, ráadásul be is csapták  őket. Ezek nem olyan intézkedések, amelyeket ők nem fejtettek meg jól a  választási program kétértelmű fogalmazású mondatai között, és ezért  utólag most foghatjuk a fejünket, hogy erre szavaztunk, pedig nem erre  akartunk. Hanem meg is mondták nekünk, hogy mi nem lesz, hiszen  kiprovokáltuk, én voltam az, ha szabad ezt felhozni, hogy én provokáltam  ki az egyenes beszédet a miniszterelnök-jelöltből, a mai  miniszterelnökből, hogy valljon már színt, most lesz tandíj, vagy nem  lesz tandíj, lesz fizetős egészségügy, vagy nem, és belemondta a  kamerába, ott több millió magyar ember hallhatta, hogy nem lesz.
Tehát  nemcsak arról van szó, hogy húsba vágó kérdésekről, hanem olyan  kérdésekről, amiben átverték az embereket, na erről lehetne most, ennek  apropóján lehet most bevonódni a saját közös, mondjuk úgy, hogy  közösségi életükbe. Hogy a magyarok készen állnak-e erre Péter,  hajlandóak-e erre vagy nem, erre a kérdésre most nem tudok válaszolni,  de nem gondolom, hogy az előző népszavazásokból bármilyen következtetést  le lehetne vonni. Tehát azoknak a természete más volt, általában elvont  politikai kérdésekről szóltak, NATO-tagság, európai uniós tagság, még a  kettős állampolgárság is sajnos a magyar emberek egy tekintélyes része  számára túlságosan elméleti, eszmei, az ő mindennapi életétől távoli  volt, nem motiválta.
- Igen, csak nehéz úgy valaminek rákapni  az ízére, hogy közben a kormánypropaganda gyakorlatilag hat éve azt  ismételgeti, amit Péter is mond, hogy ördögtől való, hogy az emberek  elmenjenek, és véleményt nyilvánítsanak. A másik pedig, és erre utaltál a  beszédedben, és valahol szerintem ez is egy tragikus helyzet, és  szerintem 1989-90 hajnalán valaki ezzel szembesült, akkor valószínűleg  nem hittél volna a fülednek, hogy ki kell harcolni, ezt a szót  használtad a beszédedben, hogy ki kell harcolni ma Magyarországon egy  állítólagos demokráciában egy népszavazást. Ez egy-másfél évig tart,  hogy harcolni kell állítólag az embereket képviselő, és az emberek  jogait képviselő Országos Választási Bizottság ellen, és hadd ne  soroljam. Tehát hogy itt tartsunk 2008-ban valahol, ez is tragikomikus. 
- Ez egy rossz öröksége a mai rendszert megelőző diktatúrának, a  pártelkötelezettség, amit egyébként én egy pozitív kifejezésnek tartok,  tehát félreértés ne essen, nem akarok pártok ellen agitálni, úgy  gondolom, hogy ez egy szép dolog, komoly dolog, és tiszteletre méltó  dolog, hogyha bármely választópolgár, parlamenti képviselő egy komoly  célokat megfogalmazó politikai erőt támogat, azzal közösséget vállal.
-  Tehát a jó ügyek mellé áll.
- Igen, de önmagában az, hogy  odaállni, részt venni, támogatni, arcomat, nevemet adni, erőmet adni a  dologhoz, ez szerintem egy elismerésre méltó dolog. Csak az előző  rendszer örökségeként azt gondolom, hogy ez a fajta elkötelezettség  számos embernél, különösen a koalíciós parlamenti képviselőknél sajnos  felülírja a demokrácia iránti elkötelezettséget, ez a gond. Márpedig  abban egyet kellene értenünk, hogy a demokrácia iránti elkötelezettség  az megelőzi a pártok iránti elkötelezettséget. Ez volna a pártok fölötti  nemzeti egyetértésnek az alapja. Ez hiányzik.
- Tehát a  politikában is, abban különböző módon, de erők érvényesülnek,  erőhatások. Itt van például az egészségbiztosításról szóló törvény,  amely ellen Magyarországon mindenki felemelte már a szavát. Nem is  sorolom el, mindenki, és nincs senki, aki támogatja. Azaz, hogy valaki  van mégis, mert az egész társadalom erejével megegyező, sőt azt egy  picit felülmúló erőt tudok kifejteni ennek a törvénynek az elfogadása  érdekében, amit el is fogadtak. Hát mi az az erő, akkor ki kormányozza,  vagy mi kormányozza most Magyarországot. Mi is az, hogy népképviselet?
-  Ki kormányozza Magyarországot? Önmagában, hogy ezt a kérdést  feltehetjük, sőt úgy érezzük, hogy fel kell tenni, már mutatja a  helyzet, hogy mondjam elegánsan, tehát az elfogadhatatlanságát ennek a  helyzetnek. Nem véletlenül torkig is vannak vele az emberek. Normálisan  működő demokráciában fel sem merül, hogy egy kormány nem a választók  érdekét képviseli. Ez fel sem merül, hogy egy kormány, egy  miniszterelnök, egy parlamenti többség nem az emberek érdekében  dolgozna. Ha persze ezt mondom, akkor ezt kikéri magának a másik oldalon  helyet foglaló kétszázegynéhány parlamenti képviselő. De ha felidézzük a  tényeket, ahogyan ezt most te tetted, akkor nyilvánvaló. Tehát az nem  lehetséges, hogy megszavazok egy törvényt az egészségbiztosítás  privatizációjáról, és ha demokrata vagyok, nem szavazom meg a következő  lépésben, mikor társadalmi ellenállás van, hogy erről a törvényről  egyébként hadd döntsön a nép, legyen egy megerősítő vagy elutasító  népszavazási döntést. Itt érzem én azt a konfliktust, amit a demokrácia  gyengeségének is felfoghatunk.
- Biztosan lesz népszavazás az  egészségbiztosítási törvényről.
- Ott már készül a ravaszság,  már látom, már mint mondtam mirelitcsomagok vannak a nemzetközi  politikában. Már látom azt a vegyes zöldséges vágottat, amit valahonnan  Nyugatról hoztak be, és arról szól, hogy nyelvi érvekkel kell kiforgatni  eredeti szándékából a népszavazási kezdeményezést, tehát már megütötte a  fülemet egy-egy olyan kósza nyilatkozat, ami arról szól, hogy az Albert  házaspár által kezdeményezett kérdés az tulajdonképpen egy olyan  kérdés, amiben a kormányzó pártok is egyetértenek, és tudják is  támogatni. De az nyilvánvaló, hogy ezeket  a kérdéseket éppen azért  fogalmazták meg, illetve ezt a kérdést azért fogalmazták meg a kérdés  gazdái, mert ennek a fajta politikának akartak vele gátat vetni, mint  amit egyébként.
- Ha egyetértenének vele, egészen nyugodtan  megszavazhatták volna most a ti kezdeményezéseteket. 
-  Bocsánat, ebben az egész vitából egy fontos tényező kimaradt, a  parlamenti vitát is, esetleg hadd éljek a lehetőséggel, hogy ide hozzam  ezt. Tehát annyi szakmai érv hangzott el, mint biztosító, úgy pénztár,  ilyen garancia, ez jobb lesz.
- Bele is bonyolódtak maguk is.
-  Már csak egyetlen kérdés nem hangzott el, vagy legalábbis a közvélemény  érdeklődését megérintő erővel nem hangzott el, hogyha valóban ez egy  szolidaritás elvű biztosítás marad, hogyha valóban inkább szélesedni  fognak az egészségügy által nyújtott lehetőségek, akkor miért teszik  bele magánemberek a magánpénzüket, hiszen arról van szó, hogy minimum 49  százalékát a pénztáraknak, biztosítóknak el fogják adni. Valaki súlyos  milliárdokat tesz bele, miért? Támogatni akarja a magyar államot?  Támogatni akarja a magyar betegeket? Azért teszi bele, mert profitot  akar kivenni. Az az egészségügyi rendszer, amelyben így is kevés pénz  van, ezentúl azzal kell szembenéznem, hogy ilyen-olyan jogcímen és  forrásokon és csatornákon keresztül további üzleti hasznot jelentő  részösszegeket emelnek majd ki belőle. Egy olyan egészségügyi rendszer  helyzetében, mint Magyarország, ahol inkább még több forrást kell az  egészségügy rendelkezésére bocsátani ,beengedni az üzleti életet és az  üzleti érdekeltséget, és hagyni, hogy haszon, profit címszó alatt  kivegyenek pénzt a rendszerből, az merénylet az emberek kárára.
-  Az emberek kárára, mert tegyük hozzá, csak úgy lehet profitot kivenni,  hogyha majd 70 év fölött azt mondják, hogy egy 75 éves embernek már nem  éri meg ezt a drága beavatkozást elvégezni. 
- A profit  kivételének, ha vannak magyarok, akik szakértői ennek a kérdésnek, hogy  hogyan lehet profitot kivenni és kivinni Magyarországon működő cégekből,  illetve Magyarországról, mi erről soka tudnánk mesélni, tehát ezt  garanciákkal megakadályozni nem lehet. Ha beengedjük a magántőkét az  alapellátásba, az azt jelenti, az alapellátáson valaki profitot fog  előállítani, és azt el is fogja vinni. Nem is róhatjuk fel neki, hát  hiszen egy üzletember, tőle nem kérhetjük azt, hogy viselkedjen úgy,  mint egy kormány, vagy mint egy társadalmi szervezet, hát ő valakiknek a  pénzét kezeli, vagy a magáét, vagy a részvényeseiét, azért kapta meg,  hogy hasznot hajtson a számukra. A kormányunkon van a felelősség, meg a  parlamentünkön, hogy beengedik a pénzt, és a profit alapú működést olyan  területekre, ahonnan ki kellene szorítani, mert az egészségügyet, és az  oktatást nem szabad üzleti nyereség elv alapján működtetni, mert ha  mégis megtesszük, annak súlyos következményei lesznek Magyarországra  nézve, ezeket a következményeket elmondtuk, ha lehet nem is szomorítanám  velük tovább a bennünket nézők szívét.
- Kormányzati  politikusok most nagyon lelkesen mondják, és ez a legfőbb üzenetük a  népszavazás kapcsán mindenhol, hogy bármi történik, lehet érvényes, és  eredményes bármilyen arányban, a kormányzati politikában és a  kormányzati összetételben nem lesz változás. Én ezeken magamban jókat  mosolygok, mert pontosan emlékszem még az előző európai parlamenti  választásokra, ahol Kovács László hányszor elmondta, hogy ez egy európai  parlamenti választás, és semmi következménye a magyar belpolitikára nem  lehet, aztán pár hétre rá őt leváltották az MSZP elnöki székéből, és  pár hónapra rá Medgyessy Péter is repült úgy ahogy van. 
- Sőt  Péter még a népszavazás meg sem történt, csak az emberek kiharcolták a  jogot, már kormányátalakítások zajlanak, ezek a dolgok összefüggnek  egymással.
- Mondjuk hat éve folyamatosan kormányátalakítások  zajlanak, nem tudom, ha most össze kellene hoznunk hirtelen fél perc  alatt, hogy hány miniszter volt az elmúlt hat évben, s megtudnánk...
-  De ez önmagában nem lett volna még baj, hogyha nem az történik, valakit  felmentenek, mert ezen-azon kapja rajta, hogy alkalmatlan, majd mint a  múlt visszatérő szelleme, egy vagy két év után ismét kinevezik.
-  Nem lehet, hogy ezek polihisztorok?
- Én itt nagyon óvatosan  fogalmazok, tehát szerintem egy miniszternek a rábízott szakterület  része szakmai kérdéseihez nem kell értenie, nem árt, tehát annak is meg  van a maga előnye, de nem feltétlenül szükséges. Tehát az a számos  nyugat-európai országban ismert gyakorlat, hogy egy miniszter egy  bizonyos idő után egy másik minisztériumot kezd irányítani, ez önmagában  szerintem nem kifogásolható. A probléma az, hogyha a nép megvon  valakitől bizalmat, vagy egy miniszterelnök megvon valakitől egy  bizalmat egy komoly hiba miatt. Akkor utána ugyanaz a miniszterelnök nem  jó, ha azt az embert visszahozza, mert akkor nem a jövő felé megyünk,  hanem világos, hogy beleragadtunk a múltba. És a miniszterek cseréje az  nem egy minőségjavulást eredményez, hanem ahogy próbáltam mondani, az  egy körforgás, attól, hogy a macska egyre gyorsuló sebességgel kergeti a  saját farkát és körbepörög, attól még nem jutunk előre, sem a kormány,  sem az állam.
- Jó, csak a magyar helyzet abszurditását  jelzi, mert hát nézzük ennek az egész rendszernek a fejét, hát Gyurcsány  Ferenc, és éppen ő, az ő szavai, amiben benne rejlik az egész mostani  magyar helyzet abszurditása. Tehát ő nem tarthat büntetésben egy amúgy  fontos politikust csak azért, mert elkúrt valamit. Éppen ő nem teheti. 
-  A helyzet abszurditása nyilvánvaló, de egy miniszterelnöknek mégis csak  meg kell tennie. Most nem akarok erről itt hosszan beszélni, az egy  másik kimerítő beszélgetés része lehetne, érdekes módon talán erről  beszéltünk az elmúlt években a legkevesebbet, pedig ez a legizgalmasabb,  és a jobboldalnak az egyik legfontosabb erőforrása és önbizalomra okot  adó történeti eleme. A kormányzat négy éven keresztül, tehát ha van  ismeretünk arról, hogy milyen kormányozni, nekem is személyesen van  ismeretem arról, hogy mit jelent miniszterelnöknek lenni, és  miniszterelnökként szolgálni egy nemzetet. Szóval egy miniszterelnöknek  túl azon, hogy néhány dologhoz értenie kell, hogy világosan kell látni  az összefüggéseket, aközben irányítania kell, és az irányítás az nem  megy másképp, minthogyha az ember egyébként azért, amiért kell jutalmaz,  azért, amiért kell megbüntet. Rendet tart, és egy rendezett formában  garantálja az ország számára a jó kormányzat működését.
Tehát egy  miniszterelnöknek, ha meg van erre az erkölcsi alapja, ha nem, mégis  cserélnie, leváltania, kinevezni, kitüntetni, dicsérni, elismerni és  időnként a hibákat emlékeztetni, és ha kell büntetnie is kell, ez alól  nem tud menekülni. Azért vannak a választások, hogy a miniszterelnök ezt  a munkát teljes erkölcsi vértezetben végezhesse el, hiszen ő azért  válthat le embereket, jutalmazhat, vagy ha kell büntethet és vonhat  felelősségre, vagy ismerhet el teljesítményt, mert az emberek arra  hatalmazták fel őt, hogy ezt megtegye. Valóban a dolgok gyökere ezért  nagyon mélyen van, a bajok gyökere mélyen húzódik, ez a fajta  felhatalmazás hiányzik a mai kormányzatból, hiszen a 2006-os  választással nem arra hatalmazták fel az embereket, mint ami történik.  Innentől kezdve nagyon nehéz a miniszterelnöknek, akinek pedig az a  dolga, hogy nemcsak a kormány felé, hanem az egész nemzet felé bizonyos  értékeket képviseljen, nagyon nehéz ezen értékeket számon kérnie, vagy  ezen értékek jegyében végzett munkát követelnie.
Mert hát azért a  politika miről szól? Őszinteség, egyenesen beszélni az emberekkel,  nevükön nevezni a problémákat, nem titkolni el a helyzetet, világossá  tenni az előttünk álló lehetőségeket, megmondani, hogy miért pont azt  választjuk, elmondani az utat, ahogyan eljuthatunk hozzá, és megszerezni  a támogatást. Na de hát hiányzik az egyenes, az őszinte beszéd, a  hitelesség, akkor az egész kormányzati munka megbicsaklik, ez a  zsákutca, amiben most vagyunk. És itt visszatérhetnénk esetleg Péter, ha  megengeded arra a gondolatra, hogy most akkor lesz következménye, vagy  nem lesz következménye.
- Térjünk vissza rá.
- Mert  hiszen ez az alaphelyzet az, ami kiváltja az országból a változtatás  iránti vágyat, vagy legalábbis megadja a morális mozgatóit a változtatás  iránti politikai vágynak. És én azt mondom, hogy, talán ezt mondtam az  évértékelő beszédben is, hogy március 9-e mindenképpen egy új korszak  nyitánya lesz. Olyasmi történik - reményeim szerint -, ami még nem  történt, az emberek egy érvényes és eredményes népszavazással néhány  olyan kérdést, amely egyébként egy rossz kormányzati politikát is  szimbolizál, amely húsba vágó, és lerontja az életüket, hatályon kívül  helyezze. Erre nem volt példa Magyarországon, tehát ez egy új korszak  nyitánya. De hogy mi a következménye mindennek, ez szerintem valóban az  embereken múlik. Most én nem vagyok jövendőmondó, ezért nem bocsátkozom  jóslásokba, csak egy általános megjegyzést szeretnék tenni, azt  szerintem könnyű belátni, hogyha a részvétel 40 százalékos, annak a  politikai következményei nem ugyanazok, mintha 60 százalékos.
Tehát  ha egy népszavazási részvételt, vagy bocsánat, egy parlamenti választási  részvételt megközelítő részvételi arányban, és azon belül elsöprő az  igenek aránya, vagyis elsöprően sokan utasítják el a kormányzati  politikát, akkor annak a következményei nyilvánvalóan nagyobbak lesznek,  mintha ez kisebb arányban történik. Az ellenfél térfelén, a kormány  térfelén pattog a labda, tehát nem nekünk kell megmondani, hogy milyen  következménye lesz mindennek, nekik kell majd az eredmény ismeretében  válaszolni arra a kérdésre, hogyha az embereknek ez a véleményük a  kormány működéséről az egészségügy és az oktatáspolitika területén,  akkor milyen következtetést von le ebből a kormány. És én hiszek abban,  hogy valamilyet le fog, és le fog vonnia.
Nem véletlenül hívták össze  azt a pártértekezletet valamikor március végére, szerintem korrekt  módon, hiszen a legkevesebb, amit egy kormányzó párt megtehet, hogyha  van egy népszavazás a kormány politikájának valamely kifogásolt, de a  kormány számára fontosnak ítélt eleme ellen, és az emberek azt  elutasítják, akkor utána össze kell ülni, és meg kell beszélni, hogy  hogyan folytatódjék a szocialista politika Magyarországon. Tehát én ezt  egy korrekt és helyes eljárásnak tartom, és remélem, hogy ők le is  fogják majd vonni a szükséges következtetéseket.
- Ha már a  magas részvételt említed, szerinted adott ma az a helyzet 2008  Magyarországának, hogy az emberek, a választók jó része félre tudja  tenni azt a fajta negatív előítéletét, akár a Te személyeddel, akár a  Fidesszel kapcsolatban, és amelyet ugye 16 éve folyamatosan táplál épp a  ma már emlegetett média. Azt tudja mondani, hogy nem érdekel, hogy ezt  most Orbán Viktor mondja, akivel eddig a gyerekemet mumusként riogatták  mindenhonnan, hanem azt mondom, hogy ez három olyan valós kérdés, amely  egyszerűen húsba vágó, és túl tudok lenni a különböző ilyen  pártpolitikai megosztottságon. 
- Nem szeretnék abba a színben  feltűnni, minthogyha minden kérdésre tudnám a választ. Tehát ezek a  közélet, a jövő, a politika izgalmas kérdései. Erre én is várom a  választ, és a népszavazásnak az eredménye meg is ad majd a választ.
-  A téma adott. Ezek konszenzusos témák. Nincs ember Magyarországon, aki  ne értene azzal egyet, amiről beszéltél szerdán.
- Igen, de  éppen azért, amit mondasz, világos, hogy sokkal többről van szó, mint  egyszerűen három kérdésről. Az a három kérdés szimbolizál egy  egészségpolitikát, szimbolizál egy oktatáspolitikát, amit szintén  elutasítanak az emberek. Ezek a politikák pedig szimbolizálnak egy  kormányzati gyakorlatot, egy viselkedést, egy kormányzati módszertant,  és szimbolizál egy kormányzati magatartást, amely nem tart igényt arra,  hogy a választók akarata szerint irányítsa az ország életét. Ezekről  mind véleményt fogunk mondani, ezért is nehéz az embereknek elszánni  magukat, hogyha mondjuk a kormánnyal szimpatizálók most mégis igent  mondhassanak. Nem olyan egyszerű ez a volt szocialista párti szavazók  számára sem. Én azért, hogy mondjam, azt javaslom, hogy legyünk  empatikusak, nem olyan könnyű döntés ez, mert mitől válhat ez könnyebbé.
Itt  megint azt mondom, hogy nézzük meg annak a rendszernek a példáját,  amelyet mintaként fogadtunk el 1989-90-ben. Miért érzi úgy egy olasz,  hogy ő gond nélkül elmehet, és egy kérdésben az előző választáson  szavazatával támogatott párt véleményétől függetlenül a saját akkori  véleménye szerint szavazhat. Azért, mert egy olasz, vagy egy francia,  vagy egy német pontosan tudja, hogy a választás nem a Berlusconiról meg a  Merkelről szól, hanem az ő életéről szól. Van ennek következménye,  persze a Berlusconira meg a Merkelre nézve is, na de ezek ugyan érdekes  és izgalmas, talán tiszteletre méltó emberek is. De soha se lehetnek  fontosabbak, mint az én saját életem. És a legfontosabb szempont, ami  alapján a döntésemet meghozom, az az én személyes életem, vagyis hiszem  azt, hogy a demokrácia, a közös döntésünk, a közélet egy népszavazáson  rólam szól. Amíg a magyar emberek nem érzik így, addig ezek a dilemmák,  amelyeket pontosan írtál le, itt maradnak velünk.
- A Fidesz  most elsöprő fölénnyel vezet mindenféle közvélemény-kutatásban. 
-  Mindig elmondom, hogy ne is vegyük komolyan.
- Téged nem  tölt el aggodalommal még ebben a helyzetben is, hogy Gyurcsány Ferenc  néhány nap múlva új baloldali programot jelent be. 
- Figyel  erre még ma Magyarországon – az elemzőket leszámítva, akiknek ez a  kötelességük - igazából valaki? Valódi kérdésként mondom. Nem érte még  el a mai kormánykoalíció azt a határt, amikor már bármit mond, az  emberek olyan kétkedéssel, vagy elutasítással fogadják, hogy akár kár is  belevágni? Én szerintem ezt a határt a mai kormánykoalíció elérte.  Tehát azt kell mondanom, hogy ma nagyon-nagyon csekély azon magyar  embereknek a száma, akik valamit még várnak attól, amit majd a  miniszterelnök valamint holnap, holnap után, vagy azután mond.
-  Milyen szomorú helyzet ez önmagában nézve, függetlenül attól, hogy ki  van kormányon.
- Ezt akarom valahogy megragadni, szóval az a  fajta szétszakítottság, amely ma elválasztja a kormányt az emberektől,  az működésképtelenné teszi az országot. Egy olyan helyzetben, amikor  azt, amit az emberek akarnak, elutasítja a kormány, azt, amit a kormány  akar, elutasítják az emberek, ez a helyzet megbénít egy országot. Ezért  nem megyünk előre, ezért ragadunk bele a múltba, ezért mondom én, hogy  nekünk egy másik jövőre van szükségünk. Egy új irányra van szüksége  Magyarországnak. Hat év szocialista kudarc után Magyarország sikerre  vágyik, Magyarországot sikeres országgá kell tenni. Csak az a helyzet,  hogy ez az ellentmondás nem fog feloldódni, tehát abban reménykedni,  hogy a kormánykoalíció ilyen vagy olyan újabb beszédekkel, hangzatos  csomagokkal, vagy programígérettel, pénzosztással, vagy bármivel helyre  tudja állítani az összhangot a nép és a kormány között, szerintem egy  reménytelen kísérlet. Ezért a helyzet megoldása nem itt van, hanem előbb  vagy utóbb tudomásul kell venni a kormánynak, Petőfi nyomán, hogy azért  mégis csak a víz az úr, és igazodnia kell.
- Körülbelül két  percünk van még hátra, és nem akarom sem a nézőink, sem az asztalnál  ülők hangulatot rongálni az SZDSZ ügyeivel, meg van nekik a maguk baja,  már legalábbis a párton belül. De az SZDSZ kampányával legalább egy  mondat erejéig foglalkozzunk, amely szerint hát Ti lennétek, illetve az  igeneket képviselők lennének a kádárista, avitt gondolatokat képviselő  párt. Ezen inkább mosolyogsz, vagy felhúzod magad. 
- Azt akarom  mondani, hogy a felvetett kérdést érdekesnek tartom. De nem azt tartom  igazán izgalmasnak benne, hogy most mit mondanak ránk, mert ez nem  érdekes, hanem igazából azt, hogy mit jelent, amit mondanak. Szóval nem  kevesebbet állít az SZDSZ, mint azt, hogy az, aki a befizetett  tb-járulékáért cserébe meg akarja kapni az orvosi, egészségügyi  alapellátást, vizitdíj és tandíj nélkül, tehát nem akar kétszer fizetni.  Az, aki azt gondolja, hogy lehet olyan világot és országot építeni,  ahol minden gyerek tandíjmentesen eljuthat a felsőoktatásba, tehát akik  ezeket állítják, azok szocializmust, vagyis diktatúrát akarnak, ezt  állítja az SZDSZ. Ezzel azt is mondja, hogy az előző rendszer az a  diktatúra, amelyeknek a megdöntésért együtt dolgoztunk, az több, jobb  egészséget, egészségügyet, több lehetőséget, jobb, elérhetőbb  felsőoktatást tudott nyújtani, mint ma a szabad világ. És ha ezt  kimondjuk, akkor fel is adtuk a szabad világba vetett reményünket. Miért  is akarunk mi szabad világban élni, ha nem hiszünk abban, hogy a szabad  világ minden területen jobb teljesítményre képes, egyszerűen azért,  mert több lehetőséget nyújt, mint egy diktatúra, akkor miért csináltuk a  rendszerváltást? És a végén még kiderül a szabaddemokraták érvelési  logikáját végigkövetve, hogy tulajdonképpen jó is volt az a  szocializmus, hisz az emberek oda vágyódnak vissza.
Már régen nem  arról van szó, hogy szinte izgalmas, és hogy ki csinálta a  szocializmust, ki kényszerítette ránk, ki volt az, aki arra  kényszerített bennünket, hogy ezt elszenvedjük. Lassan már úgy tűnik,  mintha jól éreztük volna magunkat, mintha mi akartuk volna, mintha mi  választottuk volna magunknak, mintegy ’56-ban ha úgy tetszik a  szocializmust. Ezért a nemzetnek az egész szocializmus kampánya az én  számomra, ráadásul egy liberális párt részéről nehezen elfogadható módon  megkérdőjelezi a szabad társadalom felsőbbrendűségébe vetett hitünket,  legalábbis az én hitemet mindenképpen. És én ezt nem akarom, hogy bárki  megtehesse, de legalábbis szeretnék egyértelmű választ adni, és arra  biztatom Magyarország polgárait, hogy higgyék el, hogy a szabadság  rendje mindenkinek jobb, mint a diktatúráé, leszámítva persze a  diktatúra ország vezetőit.
- Az SZDSZ kampányára akkor lesz  érdemes odafigyelni nekünk, meg a nézőinknek is, hogyha egy grafológus  eldönti, hogy végül is ki az SZDSZ elnöke. Ok, és akkor, mivel lejárt  már az időnk, csak annyit, tudom, hogy ez a legnehezebb kérdés, de  optimista vagyok március 9-ét illetően.
- Lassan húsz éve vagyok  optimista. Töretlenül és lendületesen, tehát nekem van a fejemben egy  elképzelés a szabad világról, megadatatott még a miniszterelnökség  előtt, aztán miniszterelnökként pedig végképp, hogyha az egész világon  nem is, de sok helyütt megfordultam. Ráadásul ismerem azt gondolom,  amennyire a magyar irodalom ismerhetővé teszi számomra, meg  negyvenegynéhány év a saját népünket. Tehát én hiszem és tudom, azt  hiszem, hogy van egy képem arról, hogy mi az a világ, mi az a rend, mi  az a közeg, amiben a mi népünk jól érzi magát, otthon van, sajátjának  érzi, harmonikusan tudja berendezni az életét, és ráadásul sikereket is  érhet el. És engem optimistává tesz, hogy ezt még mindig látom, és amíg  látom, és van egészségem hozzá, hogy dolgozzak, addig én soha nem fogok a  pesszimista emberek oldalára állni, hanem mindig azt fogom mondani,  minden egy bukás, kudarc, vereség vagy bármi után, hogy persze, ilyen is  van, az élethez ez is hozzátartozik, legközelebb sikerülni fog.


orbanviktor.hu
