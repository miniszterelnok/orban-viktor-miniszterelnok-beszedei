Új világ készül
2009.05.28.

            Orbán Viktor a Heti Válasz című hetilapnak adott interjút.
        


A Jobbik az ellenfelünk, ugyanis a hebehurgyaságba csapó, szélsőséges habitusú politika súlyos károkat tud okozni - mondta a Heti Válasznak Orbán Viktor. A Fidesz elnöke szerint a bankrendszernek legalább felerészt magyar kézben kell lennie, és az ''új világban'' nem fordulhat elő, hogy az emberek létfeltételeit alapvetően befolyásoló döntések tekintélyes része az üzleti világban, közösségi kontroll nélkül születik meg.

– A pécsi választást követően széthullott a helyi MSZP, több baloldali képviselő az új polgármester támogatójává szegődött. Hallani olyan híreket is, hogy az uniós szavazás után szocialista parlamenti körök az előre hozott voksolás pártjára állnak. Erre bazíroz a Fidesz? 
– Az a végjáték, amit az MSZP az utóbbi hetekben bemutat, nem ad lehetőséget arra, hogy bármit is az ő ésszerű belátásukra alapozzunk. Elég az ingatlanadó-ötletre vagy a bankárokkal kötött 600 milliárd forintos paktumra gondolnunk. Előállt tehát az a helyzet, hogy jobb- és baloldaliak, kereszténydemokraták és liberálisok, ősellenzékiek és Kádár-hívők egyaránt azt mondják: elég a Gyurcsány–Bajnai¬-korszakból! Ilyen, a közösség jelentős többségére kiterjedő konszenzus 1990-ben sem alakult ki – hisz’ a rendszerváltó pártok együttes elfogadottsága sem volt akkora, mint amilyen széles támogatottságú kormányt most létre lehet hozni. A nemzeti egység a szocialistákkal szemben jött létre, miután az MSZP multimilliárdosok eszközévé silányult. A pártot elfoglalták, és úgy hallom, ezt néhányan már belülről is így látják.
– Miért lenne idő előtti választás, ha nem lehet alapozni a kormánytöbbséget biztosító MSZP és SZDSZ belátási képességére? 
– Ha nemzeti összefogást jelképező mértékű támogatást kapunk az európai parlamenti választáson, akkor a Fidesznek világossá kell tennie a kormány és a vele kapcsolatot tartó üzleti körök számára is: az átmeneti időszakban nem érdemes hosszú távú megállapodásokat kötni, mert más alapokon fogjuk újjáépíteni a magyar gazdaságot.
– Adott már ultimátumot az őszödi beszéd kiszivárgása után is. 
– Ez nem ultimátum, hanem népakarat, amely arról szól, hogy elég a vergődésből, a felhatalmazás nélküli döntésekből és az embereket, családokat megnyomorító értelmetlen megszorításokból. Érthetetlen, hogy az MSZP miért tornászik az ingatlanadón és az adórendszer zavaros átalakításán, amikor mi ezeket egyetlen mozdulattal hatályon kívül fogjuk helyezni. Ne felejtsük el: a szocialisták eddig minden előremenekülési kísérletükkel óriásit veszítettek. Persze minden gödörben lehet még lejjebb ásni, minden gödörből ki lehet dobni még egy lapát földet, de a gödörpolitika mindig lefelé visz.
– Ha még idén választanánk, az Alkotmány szerint csak 2013 tavaszáig tartana a következő parlamenti ciklus. Érdemes ennyire „tornászni” a mielőbbi voksoláson?
– Kizártnak tartom, hogy győztes választás után ne négy évig kormányozzunk. Valóban van belső feszültség az alkotmányos rendszerben – ezt fel kell oldani, ha másként nem, az Alkotmánybíróság segítségével. Nem volna szerencsés, ha az MSZP a nemzeti vagyon és az életlehetőségek után az időt is ellopná az országtól.
– Az időtényezővel néha a Fidesz is játszik. Azzal szokták például lebeszélni a szavazókat a Jobbik támogatásáról, hogy az új kabinetnek erős háttérre lesz szüksége. Az EP-választás viszont nem a hazai kormánytöbbség kialakításáról szól. 
– Az uniós voksolás a parlamenti választás előre hozott fordulója, bizalmi szavazás a kormányról. Minden egyes győzelem – ilyen volt a pécsi polgármester-választás és a szociális népszavazás – közelebb visz bennünket a nagyarányú parlamenti sikerhez.
– A Jobbik érvrendszere szerint többet nyer az ország Morvai Krisztinával, mint a tizenvalahányadik „nevenincs” fideszessel. Az MSZP így is, úgy is alulmarad. 
– 2002 és 2006 tanulsága egyértelmű: az MSZP-nek csak akkor van esélye a győzelemre, ha a jobboldal szavazatait megosztják. Ha 2002-ben és 2006-ban a jobboldaliak egy irányba szavaztak volna, ma nem lennénk a kontinens sereghajtói, nem tették volna tönkre az embereket értelmetlen megszorításokkal, és már mi is euróval fizethetnénk.
– Más baj nincs a Jobbikkal, csak hogy elvisz néhány százaléknyi szavazatot? 
– A kormányzás során a dolgok gyökeréig kell hatolni, de a megfontoltság, a „kétszer mérek, egyszer vágok” elv nélkül nincs eredményes politika. Hiába tesz jót az egészségünknek a szellőztetés, ebből még nem következik, hogy be kell törni az összes ablakot, majd tüdőgyulladásban meghalni. A hebehurgyaságba csapó, szélsőséges habitusú politika súlyos károkat tud okozni. A Jobbik elnöke világossá tette: ők mindenképpen ellenzékben lesznek. Mi kormányzásra készülünk, tehát ők az ellenfeleink.
– Most elhatárolódott?
– Az európai politikatörténetben arra is van példa, hogy a baloldal az ellenfél gyengítése érdekében hozott létre szélsőjobboldali szervezeteket. A kormányváltás utáni vizsgálataink ezért nemcsak a gazdasági visszaélésekre, hanem a titkosszolgálatok szerepére és az ilyesfajta politikai szélhámoskodásokra is kiterjednek majd. A szélsőséges politika támogatóinak legfeljebb töredékét motiválják ideológiai, történeti kérdések. A többség inkább elkeseredett, sőt kétségbeesett. Az alapkérdés náluk úgy hangzik: évtizedeken át becsületesen dolgoztunk, mégis megélhetési gondjaink vannak, s közben a negyvenes éveikben járó szocialista miniszterelnökök többszörös milliárdosok? A szociális alapú radikalizmusra nem az ideológiai küzdelem az orvosság – miként a Gyurcsány–Bajnai-korszak emberei hirdetik –, hanem a jó gazdaságpolitika, az új munkahelyek, a közbiztonság, vagyis a sikeres kormányzás.
– Miért mindig Gyurcsányt és Bajnait helyezi a célkeresztbe? A következő választáson nem ők lesznek az ellenfelei.
– Az a korszak, amit le akarunk zárni, újra és újra támadásba lendül, ezért néven kell nevezni fő felelőseit. Ez a korszak a hazug kormányzásra, az adatok meghamisítására, az ország eladósítására és az orosz birodalmi törekvések segítésére épült. Most is támadás alatt állunk: a magát ideiglenesnek mondó Bajnai-kormány közli, hogy jön az ingatlanadó, a Nemzetközi Valutaalaptól felvett pénzeket pedig bankárok kezére juttatják.
– Már másodszor bankározik – noha a kormány nem személyeket, hanem a pénzügyi közvetítőrendszert tőkésíti fel.
– A bankoknak vannak tulajdonosaik, a pénzt valójában ők kapják. Emlékszünk, két hónapja már jelentős összegeket juttattak a két magyar tulajdonúnak vélelmezett banknak. Ennek az értelme is vitatható, mert a hitelezés mégsem kapott lendületet – de most már legyen elég, nem a bankokkal, hanem a vállalkozásokkal és a munkahelyekkel kell törődni. A világban egyre gyakrabban teszik szóvá: erős a gyanú, hogy a bankok a korábbi disznóságaik elfedésére, a kilyukadt alapjaik feltöltésére használják az államtól kapott milliárdokat.
– Ez figyelmeztetés akar lenni az OTP és az FHB vezérkarának?
– Épp ellenkezőleg: az OTP-t bármi áron, az FHB-t pedig a gazdasági ésszerűség határáig meg kell védeni. Sőt, a válságból azt a következtetést vontam le, hogy a pénzügyi rendszernek legalább 50 százalékig magyar kézben kell lennie. Azt azonban nem lehet megengedni, hogy újabb 600 milliárdot adjanak bármely banknak abból a pénzből, amit az emberektől, családoktól vettek el.
– Áttérve az ingatlanadóra: hogy-hogy erre ugrott rá leghatározottabban a Fidesz? Miért nem a 13. havi nyugdíj vagy a megrövidített családtámogatások visszaadásával kampányolnak?
– A miniszterelnök ebben a tükörben mutatta meg a mostani kormányzat arcát: „el lehet költözni, ha valaki nem tud fizetni”.
– Aztán elnézést kért, és bejelentette: 30 milliós érték alatt nem kell fizetni a vagyontárgyak után.
– Addigra már kibújt a szög a zsákból. Ismerjük őket: hazudoznak, ravaszkodnak, zavart keltenek. Az ingatlanadó alapja egy országos vagyonkataszter, és ha ezt elkészítik, az MSZP idővel minden lakásra, épületre kiveti a sarcot. Ahogy eredetileg is tervezték. Magyarországon hiányzik egymillió munkahely, és az állásteremtés legfontosabb eszköze az adócsökkentés. Ha tömegesen hozunk létre új munkahelyeket, a gazdaság összes járulékos problémája – az államadósságtól – a költségvetési hiányig – megoldódik. Az első a gazdaság növekedési pályára állítása, és csak a második az elosztás. Az MSZP-s adókivetés éppen az első pontot támadja.
– A kormány mintha Matolcsy Györgyék Jövőkép programjából vette volna az ötletet: ebben szerepel, hogy a foglalkoztatásra rakódó terhek csökkentésének feltétele a fogyasztási és a vagyoni típusú adók növelése.
– A szakértők vitatkoznak, érvelnek, javaslatokat tesznek, a politikai döntéshozók pedig döntéseket hoznak. Mi döntöttünk: a következő Fidesz-kormány az első lépésével el fogja törölni az ingatlanadót.
– Két hónapja még az MSZP-kormányokon való túllépés receptjének nevezte a Jövőképet. 
– Merthogy a kötet minden szakértője egyetért a radikális adócsökkentéssel, és ellenzi, hogy a kormány négy év alatt tizenhárom új adófajtát vezetett be. Abban persze lehet és lesz is vita, hogy milyen szerkezetű legyen az adórendszer – a politikusok dolga éppen az, hogy az ország érdekének leginkább megfelelő megoldásokat válasszák ki.
– Miért nem igazságos, ha az szja-elkerülőket vagyonadóval próbálják megfogni?
– A személyi jövedelemadó igenis alkalmas arra, hogy láthatóvá tegyük a jövedelmeket, csak ésszerűen kell meghatározni a szintjét. Ma sokaknak megéri vállalni az adócsalás és -elkerülés kockázatát; ezzel ugyanis akkora összeget lehet nyerni, amivel nincs arányban a lelepleződéssel járó büntetés.
– Tartja még, amit egy éve Kéri László tanítványai előtt zárt körben mondott, hogy a váltás után két évig válságmenedzselésre lesz szükség?
– A világ ma már nem egy gazdasági válságtól szenved, hanem mély és átható változáson megy át. Egyetlen ország sem fog többé visszazökkenni a korábbi kerékvágásba; ahová érkezünk, az új kerékvágás lesz. Így nekünk sem pusztán a pénzügyi nehézségeken kell túljutnunk. Egy új világra kell felkészülnünk, és ennek megfelelően meg kell újítanunk az országot.
– Utópisztikusan hangzik…
– Pedig nagyon is valóságos, itt zörget az ajtónkon. Az idén hatszázalékos gazdasági növekedéssel számoló Kína máris azt javasolja, hogy dollár helyett új pénzt használjanak a nemzetközi elszámolásban. Mindennek ad némi nyomatékot, hogy közben 15 százalékkal növeli katonai kiadásait. Csak ez a példa elég lenne ahhoz, hogy belássuk, a földrészek pozíciói akár öt éven belül gyökeresen átrendeződhetnek. A világ vezető politikusai ellenőrzés alá akarják vonni a nemzetközi pénzmozgásokat, fel akarnak lépni az adóparadicsomok, a hedge fundok és egyéb átláthatatlan spekulációs formák ellen. Mindennek van nemzeti dimenziója is: a politikusok többé nem engedhetik meg, hogy az emberek létfeltételeit alapvetően befolyásoló döntések tekintélyes része az üzleti világban, mindenféle közösségi kontroll nélkül szülessen meg. Nem engedhető meg, hogy adózás helyett offshore-nak nevezett manőverekkel meglopják az adófizetőket. Emellett az elemi létbiztonságot jelentő szolgáltatások területén is aktívabb államra van szükség: az alapvető élelmiszereket például ötszázalékos áfakulcs alá kell sorolni.
– Tehát nem lesz megszorítás, nem kell félni, nem fog fájni?
– A szocialisták építik arra a politikájukat, hogy néha megszorítanak, néha pedig osztogatnak – és közben az ország visszacsúszik, lemarad. Mint a hintában ülve: lobog a hajunk, mégis ugyanott maradunk. Ez a dinamikus helyben maradás MSZP-s politikája. Mi azonban a munkahelyteremtésre alapozunk. Mindenki előtt több lehetőség nyílik, és mindenki mögött nagyobb biztonság lesz – az állam pedig szövetségesként vesz részt az egyéni és közösségi erőfeszítésekben.


 Heti Válasz - Bódis András
