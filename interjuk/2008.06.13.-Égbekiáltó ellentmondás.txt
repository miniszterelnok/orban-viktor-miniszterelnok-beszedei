Égbekiáltó ellentmondás
2008.06.13.

            Orbán Viktor a Hír TV Péntek 8 című műsorában Rákay Philippel és Csermely Péterrel beszélgetett.
        


R. P.: - Péntek van. Nyolc óra is van. Arról ne is beszéljünk, hogy 13-a is van. És micsoda hét áll mögöttünk. Lesz miről beszélgetni! Jó estét mindannyiuknak! A Péntek 8-at látják, Csermely Péterrel együtt köszöntöm Önöket és mai vendégünket. Orbán Viktort, a Fidesz elnökét. Szervusz Viktor!
- Szervusztok, jó estét kívánok!
R. P.: - Egy rossz hírem azért van, fociról nem nagyon fogunk beszélgetni. Nem lesz időnk fociról beszélgetni. De azért történt egy s más ezen a héten, amit nem árt, hogyha szemlézünk. De hogyha nemcsak ezt a hetet, hanem mondjuk egy két héttel ezelőtti „Péntek 8” kiindulását vesszük alapul, talán elnézed nekünk, akkor azon puffogtunk Péterrel, akkor robbant ki az a bizonyos Kéri-ügy, azon puffogtunk a műsor elején, hogy vajon miért mentél el és miért fogadtad el ezt a meghívást egy olyan körbe, ahol köztudomású volt, hogy olyan emberek is fognak ott ülni, akik a Miniszterelnöki Hivatal alkalmazottai. Tehát lehetett tudni, hogyha még nem is az a forgatókönyv áll elő, amit Kéri László amit aztán mondott, ez is ugye milyen pikáns, hogy ő mondta: a titkosszolgálatok hallgatták le a saját estjét, akkor ki fog kerülni minden, függetlenül attól, hogy mindaz ami kikerült elhangzott-e egyáltalán. Ezt tegyük is zárójelbe. Szóval nem bántad meg, hogy elmentél erre az estre.
- Nem, mert én mindenhova elmegyek. Tehát van egy stratégiai döntésem magamra vonatkozóan. Én olyan állapotban látom Magyarországot, amikor az a helyes politika szerintem, hogy ha az ember a legellenségesebb közegben is, ahol legalább esélye van az értelmes párbeszédnek, oda elmegy. Tehát én minden ilyen meghívást elfogadok. Én voltam ennél nehezebb helyszínen is. Például a Népszabadság szerkesztőségében is jártam néhány nappal a Kéri-féle találkozó előtt vagy után. Tehát, ha kapok meghívást, a meghívás komoly, nem nyilvánvaló, hogy rossz szándék vezérli és van helye értelmes beszélgetésnek, akkor elmegyek. És én úgy is megyek el minden ilyen találkozóra, hogy bár mindenhol megígérik, hogy egyébként sehol semmi, csak köztünk marad és így tovább, mindig mindenhol úgy beszélek, hogy annak a tudatában vagyok, hogy nagy valószínűséggel a titkosszolgálatok lehallgatnak. Így élek most már lassacskán, szóval jó néhány éve.
R. P.: És amit aztán ebből kerekítettek, itt az asztalon előttem hevernek. Fizetett hirdetések. Orbán Viktor titkos programja, úgy megalkotva a hirdetés, mintha egy újsághirdetés kivágása lenne, ahol ott egy eléggé erősen kitapintható mondjuk politikai marketing-propaganda szöveget próbálnak úgy hitelesíteni, hogy ez egy újsághír. Aztán vannak itt Nyugdíjasok Budapesti Szövetségének több százezerért Metro újságban feladott hirdetései. Tehát egészen furcsa utóéletet élt ez a beszéd.
- Hát, a szocialisták, mint mindenki azzal harcol, és azzal harcol és küzd, amije van. Nekik hazugságaik vannak. Ebben van rutinjuk, ez az eszközünk, lejáratni, kiforgatni, hazudozni. Ezt csinálják. Erre építenek mindig megtévesztő és félrevezető kampányokat. Ez most már hat-nyolc éve így megy Magyarországon. Ezen én például személy szerint nem lepődtem meg. Hogy éppen, mikor milyen alkalmat találnak erre, azt csak ők tudják, meg a szolgálataik.
Cs. P.: - Mikor utoljára itt voltál a Péntek 8-ban, a népszavazás előtt voltunk, és akkor mondtad azt az egy mondatot, amivel általában az egész népszavazást kezelted, mielőtt megtörtént volna. Mégpedig az, hogy elsöprő részvételnek, elsöprő következményei lesznek. Az ellenfelek pedig azt mondták, hogy semmiféle politikai következménye nem lesz a népszavazásnak. De azt tényszerűen el kell ismerni, hogy száz százalékig igazad vol. Valóban valljuk be, lettek politikai következményei.
- Mondjuk, nem kellett hozzá olyan fene nagy felkészültség, hogy az ember ezt megkockáztassa. Egy népszavazás mégiscsak komoly dolog. Ráadásul, ha egy népszavazás kezdeményezést több mint egymillió ember aláír, akkor lehet tudni, hogy az ügy maga egy komoly dolog. Persze ilyenkor összecsapnak egymással a különböző érvek, szempontok meg riválisok, mint ahogy mi is összemértük az erőnket, az érvek súlyát, a megfontolásainknak tekintélyét a kormányéval, és akkor ebből kikerekedik egy végeredmény. És akármi is a végeredmény, akár tetszik ez nekünk, akár nem, egy dolog biztos, következményekkel kell, hogy járjon. Egy demokráciában a népszavazás, különösen miután nem Svájcban vagyunk, ahol ez meglehetősen gyakori intézmény, gyakran használt intézmény, Magyarországon más a helyzet, de ha egyszer akármilyen témában ez megtörténik, akkor azt komolyan kell venni. Ezért én biztos voltam benne, hogy komoly következményei lesznek. Ha ez az eredmény, akkor ilyen természetűek, ha az eredmény olyan, mint amilyen lett, akkor pedig kormánybuktató természetűek. Akkor én ezt nem akartam ilyen nyersen megfogalmazni, nem akartam összekeverni a szempontokat. Fontos, hogy az ember, ha úgy érzi, hogy valamit mondani akar, és tenni akar a kormánnyal szemben, akkor ez is elég motiváció egy népszavazási döntéshez. De itt többről volt szó, mint a kormánnyal kapcsolatos bizalmi helyzet értékeléséről. Itt azért nagyon fontos alapvető társadalmi kérdések: egészségügy, társadalombiztosítás jövője, kétszeres adóztatás problémája. Ezekben kellett az embereknek, vagy ezekben is lehetett az embereknek állást foglalni. Ezért nem akartam olyan nyersen fogalmazni, mint ahogy egyébként lehetett volna, vagyis hogyha a kormány alulmarad ebben a népszavazásban és kiderül, hogy az emberek a számára legfontosabb témákban megvonják tőle a bizalmat, az azt fogja jelenteni, hogy általában is egy bizalomvesztés következik be és a kormány szét fog hullani. És ez be is következett.
Cs. P.: - Csak az a probléma, hogy egészen érdekes politikai következményei lettek. Én a koalíció felbontását kisebb jelentőségűnek tartom annál, mint aminek ezekben a napokban vagyunk tanúi. Mégpedig az, hogy Gyurcsány Ferenc most megpróbál még egyszer felmászni a színpadra. Ugyanazt kezdte el csinálni, mint akkor, amikor Medgyessy Pétert megbuktatta, és átvette a hatalmat. Tehát egy verbál-programokból összeálló, a tevékenység látszatát keltő, homályos napi elfoglaltságokat gyárt magának és a kormánynak, és eközben nem csinál semmit, és megpróbálja elhitetni, hogy minden rendben van és minden rendben lesz. Ezt egyszer már végigéltük.
- Mielőtt nekifutnánk ennek a nehéz kérdésnek, azért rögzítsük, hogy úgy ahogyan ezt egy demokráciában szokásos és illendő, a népszavazás után mindenki meghozta a maga döntését. Az SZDSZ azt a döntést hozta, ahogy azt Horn Gábor, mondjuk egy ilyen erőteljesebb népi kifejezések köréből kölcsönzött mondattal fogalmazta meg, hogy ez egy általános bizalomvesztést jelent, ilyen körülmények között nem szabad a kormány részeként a kormánykoalícióban maradni. Az SZDSZ ezt a döntését meghozta. Még itt van egy-két elvarratlan szál, legyen-e a parlament, fel kell-e azt oszlatni, legyenek-e előrehozott választások, maradnak-e kültagok, esetleg az MSZP nevű bt-ben, ezek a kérdések még itt vannak, de egy döntést az SZDSZ meghozott. Ez így nem folytatható. Az MSZP is hozott egy döntést. Az MSZP azt mondta: maradunk, lesz, ami lesz. Ragaszkodunk a székeinkhez, az íróasztalainkhoz, a fizetéseinkhez, a privilégiumainkhoz, nem érdekel bennünket az ország, mi itt maradunk, ameddig csak lehetséges. És a Fidesz is meghozta a maga döntését, a Fidesz pedig azt mondta, hogy folytatni kell azt a politikát, ami a népszavazás során bevált. Nemcsak a politikai küzdelem szempontjából, hanem az ország lehetséges jövendőbeli kibontakozási programjának szempontjából, vagyis a társadalmi egyeztetések és egyezségek politikáját. És meg is indítottuk az „Új Egyezség” címet viselő politikai programunkat, amelyről társadalmi csoportokkal meglehetősen mély tárgyalásokat indítottuk. Részben be is zártunk, részben pedig folytatjuk a nyár során. Tehát mindenki meghozta a maga döntését. Most a kérdés, amit feltettél, az arra vonatkozik, hogy maradunk lesz, ami lesz, ez mit jelent a napi taktika szintjén. A napi taktika szintjén azt jelenti, amit Te magad is mondtál, az MSZP egy dolgot tud. 2005-ben sikerült egy rendkívül drága, jól átgondolt és mély hazugsághadjárattal megtévesztenie a magyar társadalom tekintélyes részét. Megtévesztette atekintetben, hogy milyen az ország állapota, hogy mi volt a kormány teljesítménye, és milyen kilátásai vannak Magyarországnak, illetve a Magyarországon élő embereknek. Most ugyanezt akarja megint eljátszani. Tehát, mint a rossz amerikai filmeknél, lesz minden korábban hallott hazugságnak egy újabb kiadása. Ezt én próbáltam a magam szellemeskedéses módján vagy formuláival megfogalmazni itt az elmúlt napokban. Lesz „pannon puma újra töltve”, lesz „bennünket irigyel Spanyolország, Németország II”, „újra stabil és nagy a jólét Magyarországon”. Tehát minden lesz. Tehát ugyanazt a kampányt akarják lefolytatni. Most nézzük meg, miért volt sikeres az a kampány. Az első dolog. Azért, mert a magyar társadalom számára megbízható gazdasági és egyéb természetű információkat szolgáltató, törvény szerint erre kötelezett független intézményeket bedarálták. Ezek az intézmények nem szolgáltattak megfelelő időben, megfelelő pontosságú adatokat. Kettő. Adatokat tudott a kormányzat eltitkolni közvetlenül a választás előtt. Például a költségvetés állapotáról szóló adatot mondván, hogy nem lenne helyes, ha megzavarná az embereket a választási döntésükben, ha megtudnák, hogy most akkor hogyan is áll a pénztárcánk, a közös pénztárcánk. A harmadik dolog, hogy az értelmiség, annak is elsősorban a balliberális része úgy feladta, elárulta a saját hivatását, feladta a kritikai attitűdjét, gyakorlatilag pártkatonának szerződött és segített hitelesíteni ezt a nagy hazugság hadjáratot. Ja, és volt pénz, bocsánat még annyi legalább, amennyit elég látványosan szét lehetett osztani, és azt lehetett mondani, hogy a Fidesz butaságot beszél, hát emberek, ott van a zsebetekben, most az utolsó hónapban is több jött, mint az előző hónapban. Jól megy a dolog, láthatjátok ti is. A saját zsebeteken tapasztaljátok. Na ezek a körülmények mind együttesen kellettek ahhoz, hogy ez az átverés sikerüljön, és Magyarországot csapdába csalja a szocialista párt. A kérdés most az, hogy ezek a feltételek…
Cs. P.: - A pénz kivételével ezek most is fennállnak.
- Hát, ez a nagy kérdés. Én ebben nem vagyok egészen biztos. Tehát nem akarlak meggyőzni az ellenkezőjéről, csak nem olyan bizonyos bennem ez az érzés talán, mint benned. Azért kínos dolog ám lelepleződni abban, hogy az ember egy erkölcsileg vállalhatatlan politikai, saját választóival szemben kiagyalt, megtévesztő hadjárat zsoldosa volt. Az nem egy kellemes érzés.
R. P.: - Már akinek vannak ilyen morális gátjai.

Cs. P.: - Az „e” betűs szavakat nem mindannyian ismerik...
- Nyilván. Én még az ellenfeleinkről is egy kicsit több illúziót ápolhatok, mint ti. De azért most a napokban láttam azt a könyvet, amit kiadtak, s erről az egész ügyről szól. Abban szépen, név szerint, mondatonként végigveszik, hogy a magyar balliberális értelmiség magát nagyra tartó szakértői hadsereg egy-egy tagja mikor, hogyan, miképpen vállalt szerepet abban egy-egy mondatával, interjújával, interpretációval, hogy az egész hazugság hadjárat sikeressé váljon, és hogyan lett cinkosa annak a politikai műveletnek, aminek a vége nem egyszerűen az, hogy szocialisták nyertek, hanem hogy az országot ide juttatták. Mert a probléma az, hogy nem önmagában az adja vagy mutatja a baj súlyát, hogy megnyerték a választást. Mert ilyen van, ettől még kormányozhatnának jól. Tehát attól, hogy erkölcstelen, törvénytelen és törvénysértő módszereket is alkalmazva nyertek választást, ettől még sikeres lehetne a kormányzás. A probléma az, hogy a kormányzás sikertelen, vagyis az utóbb bekövetkező eredmények, illetve elmaradó eredmények kétszeresen húzzák alá annak a bűnnek, hibának a mértékét és súlyát, amibe beleesett szerintem a magát egyébként nyugatinak, progresszívnak és demokratikusnak tartó magyar értelmiség tekintélyes része. Tehát még egyszer jégre menni, ugyanannak az embernek a köpönyegébe takarózni, én ezt nehéznek látom. De én nem mondom, hogy lehetetlen, de nehéz. Másodsorban. Lehet, hogy a magyar emberekről is egy kicsit jobb véleményem van, mint nektek. Mindenki tanul. Még a legnehezebb felfogású ember is mindig tanul. Ahogy megy előre az életkorban, érik tapasztalatok, lehet, hogy nem a politikusok beszédjét érti meg jobban, na de hát a saját élettapasztalatai azt mutatják, hogy nem tudja kifizetni a gázszámlát, kifizethetetlenül magasak most már a villanyszámlák, hogy az egész rezsi, az egy akkora összeg, ami elviszi a keresetének kilencven, időnként száz százalékát. Úgy érzi, hogy a semmiért dolgozott egész hónapban, a gyereket nem lehet taníttatni, az orvoshoz fordulás várólistákon való vesztegléssel kezdődik. Tehát az egész helyzet, amiben az emberek vannak, nyilvánvalóan azt mutatja, hogy a kormányzás kudarcos, sikertelen. Tehát én hiszek abban, bár igazatok van, hogy gondolkodás és emlékezés nélkül nem megy, de én hiszek abban, hogy a demokrácia idősödésével az emberek demokratikus kultúrája, demokratikus részvételben való megalapozott szerepvállalása is biztosabb lábakon áll.
R. P.: - Az emberek lehet, hogy tanulnak. De a fizetett rettegők, ahogy mi szoktuk Péterrel őket nevezni, nem nagyon tanulnak. Most nem akarok idézni, Debreceni József most kezd félelmetessé válni „Orbán nyeregben” című nagyívű írásáról, amelyet úgy három nappal ezelőtt követett el. Hát van ebben minden, a harmincas évek Németország-párhuzamtól kezdve sok érdekesség. Tehát ők szerintem nem nagyon tanulnak. S ha már a hazugságokról beszélünk...
- Itt álljunk meg esetleg egy pillanatra. Lehet, hogy indokolatlan, de én mindig jókat mosolygok ezeken, az ilyen hangütésű írásokon. Mindig ugyanaz a történet jut eszembe. Még valamikor a freudizmus újszerűségének hajnalán találta ki talán a bécsi nép, de ebben nem vagyok biztos, lehet, hogy a pesti volt azt a történetet, ami arról szól, hogy egy éppen alvó hölgy azt álmodja, hogy egy óriási árny üldözi. És ő csak menekül, csak menekül és menekül. És a végén már nincs hová menekülni, és az árny fölétornyosul. És akkor a hölgy riadtan mondja, mit akar tőlem. Mit akar tőlem? Mire az árny azt mondja: én? Hiszen maga álmodik engem. Így állunk a Debreceniekkel is.
R. P.: - Ezek az újsághirdetések is tulajdonképpen ilyenek, hogy ők felfestenek folyamatosan valami árnyképet, amivel lehet kardozni. És akkor úgy érzik, hogy lekardozták.
- A hirdetések másról szólnak. A hirdetések a hazugsághadjáratnak a részei. A hazugság két részből áll mindig. Első hazugság: az ország jó állapotban van, jól tettük a dolgunkat. Érdemes nekünk bizalmat szavazni. Második hazug állítás: az ellenféltől félni kell, veszélyes, bojtos farkú ördög, kénköves a lehelete. Óriási veszélyt jelent, elveszi a pénzed. Elkobozza a vagyonodat. Állami gondozásba viszi a gyerekedet. Letapossa a nyugdíjasokat. Szóval borzalmas dolgokat fog elkövetni. Ez a hazugság második része. Én mindig azt mondom, hogy a demokrácia azért mégiscsak egy kétségkívül veszélyes politikai rendszer. S a demokráciában nincs egy olyan felsőbbség, ami végül igazságot osszon. Hát valóban az történik, hogy az emberek többsége ilyen vagy olyan álláspontra jut. Ami mindig magában rejti azt a kockázatot, hogy becsapják az embereket. Az én állításom szerint ezt nem lehet vég nélkül folytatni. Az emberek előbb vagy utóbb ezt megelégelik. Tanulnak belőle, és annak csúnya vége lesz. Például az embert kiszavazzák a parlamentből: SZDSZ példája. Vagy olyan kicsi párttá zsugorítják össze, hogy elveszti a politikai közéletben való jelentős részvétel lehetőségét. Ez a forgatókönyv sem kizárt. Én nem mondom, hogy ez fog történni, én csak azt akarom mondani, hogy nekünk… Margaret Thacher monda, ez a legjobb tanács tőle. Azt mondta, ha választást akarsz nyerni, akkor meg kell nyerni az érvek csatáját is. Tehát akármilyen hazugság kampányt indítanak velünk szemben, ki kell állni, és meg kell nyerni az érvek csatáját. Ki kell mutatni például a nyugdíjasok esetén, hogy hazudnak. Hát a tavalyi évben 30 ezer forintot vettek el a nyugdíjasoktól. Ha az a rendszer lenne ma, illetve lett volna tavaly, mint amit én mondok, akkor minden nyugdíjasnak ma 30 ezer forinttal több lenne a zsebében. A kereszténydemokraták egy érdekes beadványt be is nyújtottak a parlamentbe, ha már itt a nyugdíj csatát kinyitották a szocialisták, hát akkor beszéljünk egyenese. El tetszettek venni 30 ezer forintot, tessenek vissza adni. Én azt mondom, hogy vállalni kell az ütközeteket. 

Nincs mese. Azt nem várhatjuk, hogy az ellenfél meg fog dicsérni bennünket. Azt fogja mondani, hogy ragyogóan dolgozott az ellenzék, mi sajnos szerényen teljesítettünk, padlóra küldtük az országot, nincs is ötletünk, hogy mit kéne csinálni, mégis szavazzanak nekünk bizalmat. Ezt nem várhatjuk tőlük. Harcolni fognak. És ez egy kitartófajta. Arról ne feledkezzünk el, hogy van itt még valami, ami a félelmüket vagy az ijedségüket vagy az agresszivitásukat, talán mindegyiket együtt és egyszerre indokolja. Ha belegondolunk 1947 óta Magyarországon a Fidesz kormány négy esztendejét leszámítva markánsan jobbközép, jobboldali, kereszténydemokrata polgári kormányzás nem volt Magyarországon. Az Antall-féle korszak egy zűrös átmeneti három és fél, négy esztendő volt. Az egyetlen olyan négy év, amelynek volt karaktere, és nem baloldali, nem kommunista vagy posztkommunista karaktere volt. Hanem egy nemzeti, polgári, kereszténydemokrata karaktere mi hozzánk kötődik. Ha kiszámoljuk 47-től mondjuk 2008-ig, az több, mint hatvan év. Hatvan évből négy év, amikor nem ők kormányoztak. Máshoz vannak szokva. Ők úgy gondolják, hogy a kormányzáshoz való képesség, legyen szó erkölcsi képességről, legyen szó szakmai képességről, legyen szó politikai képességről, olyan elsöprő fölénnyel van az ő oldalukon, hogy teljesen lehetetlen dolog, hogy a jobboldal, a nemzeti-polgári oldal rendszeresen bejelenti az igényét arra, hogy esetleg ő jobban tudná szolgálni az ország érdekét, mint az éppen aktuális baloldali jelöltek. Ezt nehéz nekik... Tehát őt egy nagyon komoly történelmi átalakuláson mennek át. A kommunizmusnak a legfontosabb maradványa, öröksége az a baloldaliak lelkében van és ebből a hatvanéves felsőbbrendűségi tudatból származik.
R. P.: - És közben ők mondják, hogy Te szeretnéd mindenáron foggal-körömmel a hatalmat megszerezni. 
- Ez a legszebb. Kormányzott a szegény jobboldal négy évet. Ők kormányoztak hatvanat, és azzal vádolják meg a jobboldalt, hogy történelmi kizárólagosságra törekszik.
R. P.: - Másik állítás, ami ennek pont ellent mond, hogy nem is akartál nyerni 2006-ban. Most ez hogy volt? 
- Ugye, ez a Kéri-féle beszélgetésnek az interpretációja. Ez egy három órás beszélgetés volt. Tehát én nem is foglalkozom az abból kiragadott egy-két mondattal, mert azok értelmezhetetlenek ebben a formában. Ez egy három órás, elég őszinte beszélgetés volt. Én ugyanazt mondom egyébként zárt tanácskozáson, mint nyílt tanácskozásokon. Tehát én szívesebben veszek részt nyílt meghívásokon, de a meghívók időnként ragaszkodnak ahhoz, hogy az zártabb legyen. A zárt megbeszélések meg a nyílt beszélgetések két ponton különböznek egymástól, mert én két dologról nem beszélek nyilvánosan. Az egyik magamról, vagy legalábbis nagyon mértéktartóan. Egy zárt körben többet vagyok hajlandó beszélni az érzéseimről, a gondolataimról, az emlékeimről, mint egy nyilvános rendezvényen. Egy nyilvános rendezvény nem erről szól. Hanem ügyekről, az országról, a jövőről, nem pedig rólam. Tehát nyilvános rendezvényen az inkább az egy indokolatlan előretolakodás volna részemről, legalábbis az én szemérem-érzetem szerint ez a helyzet. Másik, amiről nem beszélek nyíltan az ellenfeleimről sem. Megvan róluk a véleményem, ez nem mindig felemelő és elismerő vélemény, de úgy gondolom, az sem tenne jót a magyar közbeszédnek, hogyha a nyilvánosság előtt keresetlen szavakkal illetnék egymást a riválisok. Ezért ezt sem szoktam megtenni nyilvánosság előtt, legfeljebb ironikus formában. Aztán, hogy ennek sikerül-e szellemesnek lenni vagy sem, ez már inkább csak intelligencia kérdése, nem mindig sikerült, persze. Most ezen a két ponton különböznek a nyílt és nem nyílt találkozók. Minden más ügyben azonosak. Én örülnék, ha egy ilyen három órás beszélgetésnek a teljes anyaga nyilvános lenne, ha már egyszer ilyen sok energiát fordítottak arra, hogy rögzítsék, meg feldolgozzák, akkor igazán feltehetnék az egészet úgy, ahogy van az internetre, talán nem is volna érdektelen. Én azt tudom mondani, hogy mindig, minden választáson beleadtam apait, anyait, meg bele is fogok adni a jövőben is. Ha elindulunk, azért indulunk, hogy nyerjünk.
Cs. P.: - Ebben a furcsa politikai helyzetben, ami van Magyarországon, és ami úgy néz ki, hogy a magyar parlamentben mindegyik politikai erő kisebbségben van. Egészen különös, már-már a negyedik dimenzióba illő események történnek. Most legutóbb: Fodor Gábor alig lett az SZDSZ elnöke, alig kezelte le a labdát, máris becsúsztál neki. Fodor Gábor azt mondta, hogy bizonyos feltételek esetén hajlandó tárgyalni az előrehozott választásokról, mire Te rögtön szeretettel meghívtad, hogy no, hát akkor lássuk a medvét.
- Eljött az ideje, hogy teljesen egyenesen beszéljünk.
Cs. P.: - Teljesen elképzelhetetlen, hogy Fodor Gábor és Te erről bármiféle komolyan vehető tárgyalást tudjatok folytatni. Mert tudniillik nem igaz, hogy az SZDSZ akármilyen feltétel esetén belemenne az előrehozott választásba, mert az ő azonnali megsemmisülésüket jelentené. Tehát akkor tulajdonképpen miről fogtok tárgyalni?
- Hát, én abba a spekulációba inkább nem bocsátkoznék, hogy az SZDSZ megsemmisülését mi jelentené. Ugyanis nekem nem az SZDSZ-szel van dolgom, meg az SZDSZ sorsa olyan különösebben engem nem érdekel. Amiért érdemes egymással beszélnünk, mert az SZDSZ-nek meg a Fidesznek fontos, az ország sorsa, nem az SZDSZ sorsa. Nem is hiszem, hogy dolgom volna, meg nem is hiszem, hogy kérnének tőlem tanácsot: Viktor, mégis mit tanácsolnál az SZDSZ-nek? Ez elég abszurd helyzet lenne. Bár hozzáteszem, hogy van néhány ökölszabály, vastörvény a politikában. A politikát mindenki úgy tekinti, mint amit a kedve szerint lehet tekerni, csavarni, értelmezni, variálni. Ez azonban csak bizonyos korlátok között igaz. Van néhány vasszabály. Az egyik ilyen szabály az az, hogyha azt akarod, hogy szavazzanak rád, adj egy indokot. Ezzel az a probléma, hogy az SZDSZ-nek egyetlen indoka sincs. És nem látom, hogyha az MSZP bt. kültagja vagy csendestársa marad, akkor mi a fészkesfene lesz az egyetlen indok, amiért egyébként egy liberális szellemiségű ember is azt mondaná, hogy akár még az SZDSZ-re is érdemes szavazni. Miért is? A remek adócsökkentési programokért? Amiből semmi nem valósult meg? A liberális értékekért, amikor Kuncze Gábor a megvert parlamenti képviselőt, Révész Máriuszt mártíriusznak nevezi? Tehát az emberi méltóság legdurvább megsértése, vagy az embereket ártatlan, békés, normális embereket félholtra verető rendőrkapitány budapesti kitüntetése. Ezek az indokok, ami egy liberális azt mondja, hogy bravó, fiúk, számíthattok a voksomra? Szóval kéne adni az SZDSZ-nek talán egy érvet a saját lehetséges szavazóinak, hogy mégis – de még egyszer mondom ez nem az én dolgom – én nem bocsátkoznék abba, hogy az SZDSZ-nek mi az érdeke. Én azt tudom mondani, hogy a magyar politikának meg kell őriznie a felelősségét és a méltóságát. Ha egyszer úgy látjuk, s magam személy szerint így látom, hogy az ország érdeke az előrehozott választás, és nincs idő további tehetetlenkedésre, komoly veszélyek fenyegetik Magyarországot. Már a spájzban van ezek egy része. A világgazdaság felől nagyon komoly veszélyes következményekkel fenyegető változások dörömbölnek az ajtón. A magyar gazdaság állapota több mint riadalomra okot adó. Ilyen körülmények között azt kell mondanom, nincs idő. Vagyis előrehozott választást kellene tartani. Ez egyetlen módon lehetséges: ha a magyar parlament feloszlatja önmagát. Ez lehetséges, ha az SZDSZ egyébként ebben partner. S ha az SZDSZ azt mondja, hogy ő készen áll tárgyalni, akkor nekem az a kötelességem, hogy azonnal éljek az alkalommal. S azt mondjam: remek, tárgyaljunk. Az ország érdeke szerintem az előrehozott választás, szerintetek ez lehetséges-e, ha igen, mikor, ha nem, miért nem? S mivel tudnálak meggyőzni benneteket arról, hogy mégis oszlassuk fel a parlamentet, és legyen előrehozott választás. Így fog zajlani ez a beszélgetés.
R. P.: - Igen, de nagyon nehéz lehet úgy bármiről normális eszmecserét folytatni, hogy Fodor Gábor, amikor megválasztják, akkor azt mondja, hogy három feltétel,ű ha teljesül, akkor hajlandó tárgyalni Veled, vagy bárkivel a előrehozott választásról. Az első feltétel az volt, hogyha a Fidesz kétharmaddal nyer, akkor nem változtat a választójogi rendszeren, nem változtatja meg az alkotmányt és a határon túli magyarok állampolgársági ügyéhez sem nyúl hozzá. Ezt mondja, mondjuk, szűk egy héttel ezelőtt. Mai hír, azt mondja Fodor Gábor, hogy találkozik Veled szívesen, de előrehozott választásról nem akar egyezkedni.
- Hát feltételt szabni tárgyalások megkezdése előtt, amit valaki maga kezdeményez, az egy stílushiba szó se róla, de ez nem érinti a lényeget. Rossz mondatok mindenkinek a száján ki szoktak csúszni. Itt ülök én, mint ennek élő példája. Én is mondtam olyasmit is, igaz zárt körben miniszterelnökről, amit egyébként nem helyes mondani. Mert durva beszéd soha nem vezet eredményre. Tehát ilyen mondatok kicsúsznak. Most, hogy miről hajlandó, vagy miről nem hajlandó tárgyalni az SZDSZ leendő elnöke, vagy maga az SZDSZ, ez majd ki fog derülni, ha leülünk a tárgyalóasztalhoz. Mi nem árulunk zsákbamacskát. Ez nem a mi iparágunk. Mi ha elmegyünk tárgyalni, világossá tesszük, hogy mi mit szeretnénk elérni. Egyenesen és nyíltan beszélünk erről. Mi az előrehozott választást szeretnénk elérni. Azt kérjük az SZDSZ-től, segítsen nekünk abban, hogy feloszlathassuk a magyar parlamentet. Miután a magyar közvélemény is megvonta a bizalmát. Egyfelől a népszavazás formájában, másfelől pedig minden információ arról szól, hogy az emberek a kisebbségi kormányzást komoly veszélyforrásnak látják, és helyette szeretnének előrehozott választást. Egy olyan országban áll ez így, a magyarok országában, amelyben egyébként a stabilitás mindig is kitüntetett érték volt az emberek fejében, jelentsen bármit is az. A biztonság, a kiszámíthatóság fontos. A politikában a legnagyobb erény a magyar emberek fejében az, ha valaki józan, higgadt, megfontolt, türelmes, és fát lehet vágni a hátán. Na ez az ország mondja ma, hogy ezt így nem szabad folytatni. Legyenek inkább előrehozott választások. Minden jel tehát arról szól, arról beszél, hogy a politikai elitnek érdemes megfontolnia ezt a népakaratot és feloszlatni a parlamentet. Erről szeretnék beszélni az SZDSZ elnökével. Nem árulok erről zsákbamacskát, a lapokat az asztal fölött tartjuk, tiszták, láthatóak. Meglátjuk, hogy ők mit szeretnének.
R. P.: - Nagyon sok jobboldali szavazónak is ugye ökölbe ugrott egyből a gyomra, hogy miért írtál levelet Fodor Gábornak, miről akarnak tárgyalni, valaki már elkezdte az SZDSZ-Fidesz koalíciót.
- Én sokat dolgoztam rajta, és azt gondolom, hogy sikerült nagyon pontosan, tehát szinte patikamérlegen kimért mondatokban fogalmaznom. Ugyanakkor egyértelműen, hogy az előrehozott választásról, s ott le is írtam, hogy milyen érvek alapján szeretnék tárgyalni.
R. P.: - Igen, csak nagyon sokan az emberek úgy gondolják, hogy vajon hogyan lehetne, vagy mi kéne még ahhoz, hogy kizökkenjen a magyar politikai élet abból az egészen furcsa helyzetből, hogy egy egyszázalékos párt próbál évek, évtizedek óta, lassan két évtizede, nem volt mindig egyszázalékos, azt persze tegyük hozzá az igazság kedvéért, de próbál mindig a mérleg nyelve lenni, próbál mindig meghatározó lenni. Csak velük lehet elképzelni ezt az előrehozott választást, mint megoldást, vagy adott esetben esélyt látsz arra, amit Navracsics Tibor mondott ma, hogy akár megkeseredett, vagy nem is tudom, hogy fogalmazott kiábrándult szocialista képviselők szavazataival is meg lehet buktatani.
- Az utóbbit se zárjuk ki természetesen. Én azt akarom mondani, hogy – én nem tartozom azok közé, akik az SZDSZ-t meg szokták védeni az egyébként ingerült népharaggal szemben. Most mégis azt kell mondanom, hogy erről nem az SZDSZ tehet, hogy itt tartunk. Először is tehetnek azok, akik rájuk szavaztak. Hát mégiscsak valahogy bejutottak a parlamentbe. Hát mégiscsak van Magyarországon, igaz az öt százalékot éppen meghaladó, de annyi SZDSZ-re szavazó, aki azt kívánta, hogy az SZDSZ ott legyen. Aztán ezt a kis pártot valaki bevette a kormányba. Én nem vettem be, amikor kormányon voltunk. De valaki bevette, és ezt úgy hívják, hogy Magyar Szocialista Párt. És annak van egy feje. Aki a hatalma érdekében ezt megtette. Tehát az, hogy az SZDSZ-nek ma a köztámogatottságától messze eltérő politikai súlya, zsarolási potenciálja és képességei vannak, elsősorban a nagy kormányzó pártnak köszönhető. A szocialista párt felelőssége, ők hozták a nyakunkba őket, ha úgy tetszik. Egyébként nem lett volna belőlük kormányzó párt. Mármint az SZDSZ-ből. Tehát én az SZDSZ súlyának, befolyásolásának kérdését azt egy baloldali problémának látom, és nem pedig egy SZDSZ-problémának. Arról nem beszélve, hogy azért sokan vannak a Magyar Szocialista Párt soraiban is, akik maguk sem tudják pontosan, hogy mi a különbség az MSZP és az SZDSZ között. Tehát van azért egy olyan szellemi világ Magyarországon, ahol ez a két párt találkozik, átfedésben van, és hogy éppen az ezen a területen tartózkodókat az SZDSZ-hez vagy MSZP-hez számoljuk, ez hogy mondjam, parlamenti politikai címkézés kérdése. De valójában ott értékrendbeli, szellemiségbeli és politikai célbeli azonosságok is léteznek. De még egyszer mondom, ezt szemben a dühös jobboldali szavazókkal én higgadtan mondom, veszem tudomásul, mert egy demokráciában az dönt, hogy végül is a választópolgárok kire, milyen arányban szavaznak, mennyi fölhatalmazást adnak. Ha legközelebb majd nem szavaznak az SZDSZ-re ilyen arányban, s az SZDSZ például nem jut be a parlamentbe tegyük fel, abban az esetben erről a kérdésről nem kell, nemhogy ilyen hosszan, hanem egyetlen perc erejéig sem vesztegetnünk a „Péntek  8” műsorából. Egyébként felettébb értékes műsoridejéből.
Cs. P.: - Történt még meghökkentő esemény ezen a héten. Gyurcsány Ferenc például egy televíziós műsorban bejelentette, hogy átgondolták a dolgot, és mégiscsak úgy néz ki, hogy ők fognak nyerni 2010-ben. Megrázott Téged ez a bejelentés? 
- Hiába... Úgy látom, hiába minden, ha eldöntötték most már nincs mit tenni. Hát elszántak. De ezt fontosnak tartom, hogy ezt ne felejtsük el. Hatvan év hatvan év. Ráadásul abból negyven év kemény iskola volt. Tehát nem ebben a puha demokratikus kultúrában megszerzett tudás, hanem bizony egy katonai szigorral szervezett egypártrendszerben begyűjtött hatalmi tudás. Küzdőképesek. És ráadásul ők a politikát élet-halálkérdésnek fogják fel. Hát ők fogják fel annak, nem mi. Ugyan az ellenkezőjét akarják elhitetni az emberekkel, de pontosan fordítva van. Ráadásul a mentelmi jog, az is nagyon kéne. Ugye… Hát sok minden történt itt az elmúlt négy, öt-hat évben. Itt olyan nyilvánvaló bűncselekmények történtek, amit iszonyatos erőfeszítésekkel tudnak elleplezni. A K&H ügytől kezdve, most hosszú listát adhatnék arról, hogy van is ilyen listánk, csak ne untassam Lendvai Ildikót, van is ilyen hosszú listánk arról, hogy milyen beruházásoknál, milyen döntéseknél, gazdasági akcióknál nyilvánvaló, hogy ott korrupció, visszaélés történt. Egyszer ez… Az sem mehet sokáig, hogy miközben egyébként az emberek nem tudják kifizetni a számláikat, miközben elveszítik a munkahelyüket, a gyereket nem tudják olyan iskolába járatni, mint szeretnének, rettegnek attól, hogy megbetegszenek, mert nem tudják magukat meggyógyítani. Ez van egyfelől. Másodsorban meg az urak milliárdokat visznek el. És az összes... Túlzok... Nagyon sok állami beruházás esetében a kivitelezési költség kétszeres Magyarországon, mint bármely más országban. Senki sem hülye ebben az országban. Mindenki látja, hogy mi folyik ebben az országban. És ez nem folyhat így. Ha egy kormányváltás után ebben nem tudunk rendet tenni, akkor nem lesz hitele a következő kormánynak. Nincs mese. Ez nem „akarom, vagy nem akarom” kérdése, vagy politikai megállapodás kérdése. Erről nem lehet tárgyalni. Azt, hogy a múltat rendbe kell tenni, az ügyeket ki kell vizsgálni, vissza kell állítani a közbizalmat, nem politikai tárgyalás kérdése. Ez a következő kormányzat és parlament mögötti közbizalom első számú előfeltétele. Ezért ez volt a Kéri-féle találkozó másik témája. Igenis minden olyan állami nagyberuházást, ahol a jelekből kiolvasható, hogy korrupció történt, például nem építettek meg egy utat, amit meg kellett volna épülni, de a pénzt meg elvitték, hogy egy-két fővárosi történetet is felidézzek.
R. P.: - A metró háromszoros költségvetése...
- Azért ezt nem lehet folytatni. Én megértem, hogy elkényelmesedtek az urak. Budapesten különösen. Mert nem tudom hány ciklus óta mindig ők kormányoznak. A váltások nem teszik lehetővé az átadás-átvételeknél az ügyek kivizsgálását, és kialakult az a reflex, hogy itt mindent lehet, mert mindent meg lehet úszni. Sőt, amikor valami baj van, és elmozdítanak, még a zsebembe nyomnak 10-20 millió forint végkielégítést, mint a BKV háza táján ez mostmár napi szokássá válik. Képtelen állapotok vannak és az emberek dühösek, az életük egyre nehezebb. Nem arról van szó, mint néhány szerencsésebb, egyébként korrupcióval átitatottabb nyugati országában, ahol az emberek azt mondják, hát igen az elitünk, meg a politikusaink is korruptak, de szerencsére az ország azért jól megy. Mi is jól boldogulunk, nem szeretjük ezt a dolgot, de elviselhető. Nem. Magyarországon nem viselhető el. Elviselhetetlen a helyzet, olyan égbe kiáltó az ellentmondás.
Cs. P.: - Ezt nagy örömmel hallom, mert meggyőződésem már elég régóta, hogyha egy következő kormány, ami éppen jobboldali lesz, hogyha nem csinál mérleget, nem torpan meg egy pillanatra, nem vesz elő egy fehér lapot, és ezeket  a dolgokat nem csinálja meg, akkor részben nem lesz sokáig hivatalban, részben meg nem is kár érte. Mert előbb-utóbb Magyarországon ezt most már be kell fejezni.
- Így van. Alkotmányos kötelesség van. Azzal, hogy a baloldal 2002-ben azt tette, amit tett az átadás-átvételkor. Tulajdonképpen kényszerpályára állította a jobboldalt. 2002 után felállítottak egy közpénzügyi államtitkárságot és 131 néhány eljárást indítottak az előző kormány különböző rendű, rangú tisztségviselőivel szemben. Több mint 130-at! Abból egy sem állt meg. Talán kettő-három ment el bíróságig, és ott is, akinek kellett, megvédte magát. Nem mondom, hogy boszorkányüldözés folyt, de gyakorlatilag leszámolás zajlott. Mindenki, aki az Orbán-kormányban valamilyen szerepet vállalt az átlagosnál egy kicsivel is jelentősebb területen, utána mentek, szaglásztak, különböző hivatalokat küldtek a nyakába. Rémtörténetek vannak abból az időből. Ezekre mi emlékezünk. Tehát, ha ez az átadás-átvétel, hogy mindent rendbe kell tenni. Rendben van, kedves szocialista barátaim. Így lesz. Mindent rendbe fogunk tenni. Egy dolgot ígérhetünk. Az eljárások és az átadás-átvétel meg az átvilágítás korrekt lesz, a nyilvánosság mellett megy majd végbe és a törvényeken fog alapulni.
R. P.: - A tegnapi beszédedben említettél egy stratégiai fontosságú készletet, ha úgy tetszik természeti kincset. Ez pedig a víz. Eléggé lesújtó volt, amit ezzel kapcsolatban mondtál. Nyilván lehetne ilyeneket sorolni: gázmezők, eladott, elkótyavetyélt állami tulajdonok, de talán a víz mégiscsak kulcsfontosságú lehet a következő években vagy évtizedekben. Talán nem véletlenül beszéltél sok-sok olyan európai gazdasági tényezőről is a tegnapi beszédben, amely szintén hatással lehet ránk és az országra a következő években. 
- Megmondom őszintén: indíttatva éreztem magam, hogy erről beszéljek, mert szerencsétlenkedünk itt ezzel a kisebbségi kormánnyal, amely már tényleg már csak egy fék, egy kolonc az ország nyakán. És közben olyan felhők tornyosulnak a világgazdaság egén a mi fejünk felett is, amelyekre készülni kellene. Minden egyes elvesztegetett nap csökkenti az esélyét annak, hogy a nagyon súlyos világgazdasági fejleményekre megadjuk a jó választ. Július 1-jén fel fogják emelni tíz százalékkal Magyarországon a gáz árát. Októberben még egyszer legalább annyival. De miután kilenc hónapos csúszással történik az árkalkulációja, már a mostani világgazdasági szint miatt is a következő évben megint emelések lesznek. Ráadásul a világgazdaság nem tér vissza a korábbi alacsony energiaár-rendszerre, megmarad a mostani, vagy még ennél is magasabb inflációs szintnél. Tehát újabb és újabb áremelkedések jönnek be. Hát most sem bírják a családok: a távfűtést nem lehet kifizetni, a rezsiket a családok százezrei nem tudják kifizetni, egyre újabb és újabb családok zuhannak bele abba a körbe, amely nem tudja előteremteni a hétköznapi létfenntartáshoz szükséges összeget. És közben mi itt szerencsétlenkedünk a kisebbségi kormánnyal és az SZDSZ lelki állapotával, meg nem tudom én még mivel. Az egész egy merő képtelenség. Ezt akartam kimondani. Ez olyan felelőtlenség a magyar politikai osztály, különösen a hatalmat gyakorló politikai osztály részéről, amire nagyon nehéz szavakat találni. És még itt van még a magyar gazdaság állapota is, amiről mindennap jönnek az adatok, hétszázalékos infláció, újabb és újabb leminősítések a láthatáron, a gazdasági növekedés nem tud megindulni, és sorolhatnám tovább. Tehát ebben a helyzetben cselekvőképes, közbizalmat élvező, politikai osztályra és erős kormányra volna szükségünk.
Cs. P.: - Viktor, az utolsó pár perc, egy egészen friss hír: csaknem száz százalékos bizonyosság, hogy az ír választók népszavazáson elutasították az Európai Unió úgynevezett lisszaboni szerződését, amelyet több ország parlamentje, köztük a magyar is megszavazott. Egy kis mosollyal a szám szélén, hadd kérdezzem meg, mint az Európai Néppárt alelnöke, hogy nem érdekes, hogy amikor az európai uniós politikusok valami miatt muszáj népszavazáshoz, a néphez fordulni, akkor mindig elbuknak az uniós kezdeményezések?
- Nem mindig.
Cs. P.: - Luxemburgban igen...
- Talán más ország is volt; Franciaországban másodjára azért ott...
Cs. P.: - Hollandiában...
- Hollandiában másodjára nyertek. Én azt akarom mondani, hogy nemcsak arról van szó, hogyha népszavazás van, akkor szükségszerű, hogy az Európai Unió következő alakulásának, szerveződésének következő lépését nem támogatók legyenek többségben. Ez nem szükségszerű, vannak tehát ellenpéldák is. Na most, ez egy meglehetősen friss hír és komoly ügy. Ha megengeditek, én nem rögtönöznék. Ez azt hiszem, hogy felelőtlenség lenne a részemről. Délután már beszéltem Martonyi Jánossal; nekünk van egy Szabad Európa Központ nevezetű intézetünk, amely az európai kérdések vizsgálatával foglalkozik. Kértem, hogy minél hamarabb alakítsanak ki egy álláspontot és adjanak egy lehetőséget nekem, hogy konzultálhassak velük. Én most csak annyit mondanék, hogy az első reakciónak mindig óvatosnak kell lenni. Tehát én nem ütnék meg sem drámai hangot, ezt hibának érezném, és semmiképpen nem fitymálnám le a jelentőségét a dolognak, mert az meg az Európai Unió alapját adó nemzeti demokrácia szempontjából megengedhetetlen. Tehát az ír nép akaratát, véleménynyilvánítását, igenis komolyan kell venni. Hogy lehet feloldani ezt a helyzetet, ehhez azért kell néhány nap, amíg ezt itthon és aztán Brüsszelben is ki fogjuk gondolni. Jövő héten egyébként éppen miniszterelnöki csúcson, a néppárti miniszterelnökök és a néppárti elnökségnek a csúcstalálkozóján veszek részt szerdán és csütörtökön. Pénteken már okosabb leszek.
R. P.: - Az utolsó fél percet akkor töltsük azzal, hogy egy választási helyzet elé állítalak, mit szeretnél inkább megjósolni, hogy ki lesz az Európa bajnok, vagy inkább azt, hogy mit hoz a magyar politikában az ősz. Lesz-e előrehozott választás, szakértői kormányt alakít a Fidesz, vagy akár az MSZP az SZDSZ-szel. Nagyon sok a lehetőség.
- Valaki egyszer azt mondta, hogyha Hitler és Sztálin között kell választani, akkor Gina Lollobrigidát választanám. Úgy látom, ez a menekülő pálya most nem áll fenn. Ami a magyar belpolitikát illeti, ugye sohase jósolok, de a helyzet képlékeny, minden azon múlik, hogy a politikai elit mennyire képes felelősségteljesen viselkedni, hogy ez sikerülni fog neki erre én adok erre 50 százalék esélyt, többet nem. De ötvenet igen! Ami az európai bajnokságot illeti, az meg komoly ügy. Tehát az nem lehet, így fél perc alatt elintézni, és ráadásul az ember részrehajló, tehát a különböző népek, kultúrák, futballkultúrák iránt is részrehajló, és összekeveri időnként a józan helyzetértékelést a szíve hangjaival. Ami rendben van, de nem való a nyilvánosság elé.
R. P.: - De, ha nem bánod, akkor én elárulom azt, hogy az adásba kerülés előtt elhangzott, hogy drukkolsz a görögöknek. Mert, ha én ezt nem mondom el, akkor ez valamilyen felvevőkön keresztül kimegy.
- Ha máshogy nem, akkor a Kéritől megtudják. A dolog az úgy áll, hogy én igazságtalannak tartottam a görögökkel szemben azt, amit négy évvel ezelőtt a hatalmas bravúrjuk után, amikor megnyerték meg az EB-t, az egész világsajtó kicsit lekezelően, „egyszer volt Budán kutyavásár” hangulatban intézett el. Pedig az nagy fegyvertény volt, és drukkolok nekik, hogy igenis csak mutassák meg, hogy lehet, hogy Budán csak egyszer volt kutyavásár, de majd Bécsben lesz egy második is.
R. P.: - Viktor, köszönjük, hogy eljöttél! Önök a Péntek 8-at látták, egy hét múlva ismét találkozunk. Viszontlátásra!


orbanviktor.hu
