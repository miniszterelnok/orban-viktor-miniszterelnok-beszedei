Egy ezrelék
2008.03.11.

            Krizsó Szilvia beszélgetett Orbán Viktorral az MTV Az este című műsorában.
        


- Az Este vendége Orbán Viktor, a FIDESZ elnöke, jó estét kívánok!
- Csókolom, jó estét kívánok!
- Elnök úr, nem gondolja, hogy azoknak van igazuk, akik azt mondják, hogy az lett volna igazából csoda, hogyha ebben a három kérdésben, ahol arról szavaznak az emberek, hogy fizessenek-e valamiért vagy sem, nem az igenek kerülnek többségbe?
- De, csoda lett volna. Hát azok után, hogy a 2006-os választáson megígérték nekik, hogy ilyen nem lesz, aztán a szakmát kirekesztették a kérdés megvitatásából. Aztán a szakszervezeteket, aztán a betegszervezeteket, mindenkit, ezek után nyilvánvaló volt, hát nyilvánvaló, ezt nem mondanám, nagyon valószínű volt, hogy az emberek azért akármit nem nyelnek le.
- Akkor ez azt jelenti, hogy erről a három kérdésről mondták ki a véleményüket az emberek? Magyarul, hogy vizitdíjat nem akarnak fizetni, kórházi napidíjat és tandíjat.
- Nézze, ki, hogyan. Nekem nemcsak ez a három kérdés volt fontos, bár a három kérdés nagyon fontos önmagában is. De nézze, én egy ilyen régi motoros vagyok, ott voltam a demokratikus rendszer születésénél is, és vannak mindenfajta, hogy mondjam, kőbe vésett elgondolásaim arról, hogy mi a demokrácia. Mit lehet és mit nem egy demokráciában. És ami az elmúlt egy-két-három évben történik Magyarországon, az ellentétes azzal, amit én gondolok a demokráciáról. Már kezdtem én is egy kicsit, azt nem mondom, hogy hitehagyottá válni, de úgy elbizonytalanodni, hogy hányan vagyunk még ebben az országban, akinek fontos, hogy akármit ne nyomjanak le a torkunkon, hogy ne hazudhassanak a szemünkbe, hogy ne fizettethessenek velünk többször, szóval, mennyi demokrata van még Magyarországon? És vasárnap nekem, ami nagyon bátorító, hogy nagyon sokan vagyunk ebben az országban, akiknek a demokrácia meg az önbecsülés fontos. Tehát én visszakaptam sok-sok év bátorítását, meg biztatását, amit az embereknek adtam ezen a vasárnapon, hogy igen, ezen az ösvényen kell haladni, a demokráciát meg kell védeni, a demokratikus elvek mellett ki kell állni.
- Miért nem követelte a kormány távozását, vagy a kormányfő távozását a vasárnapi eredmények ismeretében?
- Mert mi történt volna akkor?
- Hát, amikor elindította a népszavazást, akkor azt mondta, hogy a népszavazás a kormánybuktatásnak az egyik eszköze lehet, sőt vendégünk volt korábban és az Estében, meg is mutatjuk a nézőknek, hogy mit mondott a népszavazással kapcsolatban.
(Filmbejátszás, Az Este. 2007. február 20.:
- Mert, ha ebben a néhány fontos kérdésben a mostani kormány vereséget szenved egy népszavazáson, akkor utána nincs más választás, ki kell írni a választást, illetve talán még lesz egy esélye a szocialistáknak, hogy egy új kormánnyal próbálkozzanak, de ez annyira messze van most, hogy ebbe nem mennék bele.
- Eljön ez is.
- Bocsánat, csak azt hadd mondjam el, hogy szerintem nem tudjuk orvosolni a gazdasági bajokat sem, amíg a magyar demokrácia alapjait nem állítjuk helyre. A demokrácia lényege, hogy az irány, ami szerint az ország halad, azt a választópolgárok jelölik ki. Ma nem ez a helyzet. Miután a szocialisták nem hajlandóak most új választást kiírni, tehát feloszlatni a parlamentet, ezért egy népszavazással kell előidéznünk azt a helyzetet, amikor a népnek joga lesz és lehetősége arról dönteni, hogy merre menjen Magyarország. Filmbejátszás vége.)

- Ennél erősebben is fogalmazott, mert azt mondta korábban, ez mondjuk még 2006 októberében volt, hogy "az emberek megmenekülnek a felesleges megszorító intézkedésektől, az ország újra cselekvőképessé válik, és miután a kormány hozzákötötte magát ezekhez az intézkedésekhez, a kormánynak is és a kormányfőnek is távoznia kell."
- Meglátjuk, hogy így lesz-e. Amit mondtam az előbb, meg, amit itt most ön idézett, azt én tartom, de a parlamentben a kormánytöbbség tartja életben a kormányt. A kérdés az, hogy a kormánypártok, akik a kormánytöbbséget adják, levonják-e ezeket a szerintem szükséges következtetéseket, de én azért nem sürgetem őket, mert mindennek eljön az ideje, előbb-utóbb csak átgondolják a helyzetüket, és valamire jutnak.
- De azt nem gondolja egyébként, hogy vannak emberek, akiknek csalódást okozott? Merthogy azért elemzők azt mondják, hogy biztos vannak az igenek között olyanok, akik azért szavaztak igennel ebben a három kérdésben, merthogy korábban ön buzdította őket arra, hogy ezzel kormányt tudnak buktatni.
- Hát, ha bármi közelebb visz bennünket ahhoz a pillanathoz, amit az előbb önök itt visszaidéztek, vagyis, hogy a magyar emberek visszakapják a lehetőséget, hogy ők döntsenek arról, hogy merre megy Magyarország. 2006-ban eldöntötték egyébként, hogy merre menjen Magyarország, ennek ma az ellenkezője történik, ellenkező irányban haladunk. Tehát, ha azt akarjuk, én ezzel egyetértek, hogy adjuk vissza minél hamarabb az embereknek a lehetőséget, hogy meghatározzák mi legyen Magyarország jövője, ahhoz a leginkább közelvivő, hatékony, tulajdonképpen egyetlen rendelkezésre álló alkotmányos eszköz, az a népszavazás, amiből értenie lehet, értenie kellene a kormányzó pártoknak. De, hogy értenek-e...
- ...ez azt is jelenti, hogy a következőkben, ha olyan intézkedéseket hoz a kormány, ami mondjuk önöknek nem tetszik, vagy azt gondolják, hogy az embereknek nem tetszik, akkor majd népszavazásokat kezdeményeznek?
- Hát nézze, először is a népszavazás egy komoly dolog. Nem az az érdekes, hogy ki kezdeményezi, bár ez sem lényegtelen kérdés. Hanem, hogy támogatják-e az emberek. A törvény nem kis előfeltételt szab, azt mondja, hogy legalább 200 ezer érvényes aláírásnak kell lennie, ha valaki ismeri a szigorú regulákat, tudhatja, hogy legalább 250-300 ezer aláírást össze kell gyűjteni. Tehát azért egy népszavazáshoz Magyarországon 300 ezer ember adja a nevét. Aki lenézi a népszavazást, az őket sérti meg. 300 ezer ember akarata a mai alkotmányos felállás szerint elegendő, hogy egy ilyen folyamat elinduljon. De a soron következő népszavazást nem mi kezdeményeztük ráadásul, hanem az egy igazi civil kezdeményezés.
- De beállnak mögé?
- Egyelőre én óvatos volnék, mert nekem más reményeim vannak.
- Éspedig?
- Még nem adták le a kezdeményezők az aláírásokat, tehát még, hogy nem gurult el a kugligolyó. Tehát most még lehet értelmesen beszélni arról, hogy hogyan kerüljünk el egy szeptember, október, november tájékán esedékes népszavazást. Ez megint csak a kormánytöbbség kezében van.
- Most arra utal, ahogy ön vasárnap fogalmazott, amikor, ha jól emlékszem azt mondta, hogy ezzel a referendummal az egészségpénztárakról szóló törvényről is véleményt mondtak a választók?
- Én úgy gondolom, hogy a teljes magyar egészségügyről véleményt mondtak. Legalábbis sokan voltak a szavazók között, akik ezt tették. Én magam is közéjük tartozom, akik azt mondták, hogy ez egy elhibázott kísérlet, amit a kormány mindenfajta szakmai, betegszervezet, szakszervezet ellenére próbál ráerőltetni a magyar társadalomra, és mi ezt nem fogadjuk el. Tehát egy más megoldást szeretnénk. Ehhez viszont értelmes párbeszéd, konzultáció, egyeztetés kell.
- Mi lehet egyébként a más párbeszéd? Hiszen Ön mondta az Este egyik adásában, hogy az Orvosi Kamara csatlakozott ehhez a népszavazási kezdeményezéshez, amin már túl vagyunk. Ehhez képest Éger István ma úgy nyilatkozott, hogy a vizitdíj nélkül a praxisok, háziorvosi praxisok fele csődbe megy. Akkor ezek szerint a vizitdíjra mégis csak szükség volt.
- Ezt mondta volna az Orvosi Kamara elnöke, hogy szükség volt a vizitdíjra?
- Szó szerint nem ezt mondta. Ő azt mondta, hogy "a háziorvosok finanszírozását a kétszeresére kell emelni, mert a vizitdíj-bevétel kieső része nélkül a praxisok jelentős része csődbe megy." Ezt én tettem hozzá, hogyha e nélkül csődbe megy, akkor valószínűleg szükség volt rá.
- Meglepett volna, mert tudja, hogy mitől kerültek a praxisok nehéz helyzetbe? A vizitdíj az nem többletforrás volt, hanem pótolt valamit. Azt pótolta, amit a kormány korábban elvett. Elvette a kártyapénznek az értékét, hiszen 2002 vagy 2003 óta nem emelkedett a kártyapénz Magyarországon. Tehát egy háziorvoshoz forduló beteg után az összeg nem változott. Holott 2003 óta ugye nyilvánvaló, hogy mi történt ebben az országban. Változnia kellett volna. Nem tudják a háziorvosok érvényesíteni az amortizációt, tehát nem tudják gazdaságilag értelmezhető módon kezelni a magántulajdonukban lévő jogot. Tehát, ha ezeket a forrásokat visszapótolja a kormány, akkor semmi szükség a vizitdíjra. Ez a mi javaslatunk lényege.
- De miből pótolja vissza?
- Erre az évre, ugye, tehát most a 2008-as évről beszélünk annak a csomagnak az értéke, amiről a parlament ma vitatkozott, az 16 milliárd forint. Ez kevesebb mint egy ezreléke a magyar költségvetésnek. Kevesebb mint egy ezreléke. Az a kormány, amelyik egy ezreléket a költségvetésben nem tud megmozdítani, hát annak az alkalmassága felől komoly kételyek vannak.
- De ez bizonyos értelmezési kérdés, hiszen ugye korábban arról volt szó, hogy akkor lehet kiírni népszavazást, ha az nem érint költségvetési tételt. Az Alkotmánybíróság úgy döntött, hogy nem érint költségvetési tételt a vizitdíj, a kórházi napidíj és a tandíj. Ha most azt mondják, hogy mégis csak a költségvetésből kell pótolni az így kieső részeket, akkor valahol mégis csak érintette a költségvetési részt. Rossz volt az Alkotmánybíróság értelmezése, vagy Önök most azzal nem foglalkoznak?
- Nem, hát a kormány úgy oldotta meg ezt a problémát, hogy a költségvetési körön kívülre helyezte a vizitdíjat, ha belül lett volna a költségvetésen a vizitdíj, akkor sajnos alkotmányos okokból nem is lehetett volna e felől népszavazást tartani. De kívül tartotta. Nyugodtan hozza vissza. Egyszerű parlamenti döntés kell hozzá.

- Maradjunk egy kicsit még a fizetés részénél, merthogy ma többen is nyilatkoztak, én már elmondtam az Orvosi Kamara nyilatkozatát, de a rektorok is nyilatkoztak, akik viszont ragaszkodnak a fizetős felsőoktatáshoz. Merthogy szerintük a jelenlegi rendszer igazságtalan. Mutatjuk.
(Filmbejátszás
Ugyanazt a házi feladatot írják az államilag finanszírozott és a költségtérítéses képzésre járó hallgatók a Budapesti Műszaki Egyetemen. A különbség az, hogy amíg az előbbieknek már biztosan nem kell tandíjat fizetniük, az utóbbiak továbbra is minden félévben fizetnek. Ezt a különbséget enyhítené egy új javaslat.
Molnár Károly, elnök, Magyar Rektori Konferencia: - Aki teljesít, azt támogatni kell, aki pedig épphogy csak teljesít, az járuljon jobban hozzá.
A Magyar Rektori Konferencia elnöke szerint nem igazságos, hogy most szinte lehetetlen átkerülni a fizetős szakról az ingyenesre. Ő azt támogatná, ha mindenki az előző évi teljesítménye alapján fizetne a felsőoktatásért.
Két kategóriát meg kell szüntetni, mindenki államilag támogatott, és az intézményben eltöltött teljesítménye alapján járuljon hozzá a képzés költségeihez, maximálva, hogy a maximális hozzájárulás nem több mint a mai költségtérítés összege.
Vagyis ez a megoldás nem jelentene többletbevételt az egyetemeknek, de Molnár Károly szerint nem is ez a cél. A Hallgatói Önkormányzatok Országos Konferenciájának elnöke viszont azt mondja, ettől nem lesz igazságosabb a rendszer.
Pokorni Zoltán, alelnök, FIDESZ Magyar Polgári Szövetség: - Ehhez mind nem kell a tandíj.
Máshogy képzeli az oktatás minőségének javítását a FIDESZ is. Pokorni Zoltán 7 javaslatából az egyik éppen a támogatott és a fizetős képzés közötti átjárhatóságot növelné. Az oktatási tárcának egyelőre nincsen olyan terve, amivel a tandíjat helyettesítenék, de Hiller István szerint az intézmények finanszírozása ettől nem került veszélybe. Filmbejátszás vége.)

- Elnök úr, Ön nem ért egyet azzal, hogy igazságtalan a rendszer? Tehát, hogy a hallgatók jelentős része költségtérítéses formában kell, hogy tanuljon, a másik része állami támogatásból és nagyon kicsi az átjárási lehetőség?
- Szerintem erről érdemes beszélni, a FIDESZ tartott ma erről egy sajtótájékoztatót, amelyen éppen az átjárás lehetőségét akartuk szélesíteni. De ennek semmi köze valóban a tandíjhoz, tehát a tandíj az nem segít semmilyen átjárhatóságot, az egész egyszerűen, mint az adatok mutatják, elrekesztette eddig huszonegynéhány ezer fiatal útját a felsőoktatásba. Ennyien jelentkeztek kevesebben a tandíj miatt, mint korábban. Tehát a megoldás...
- ...de ezt ki lehet mondani, hogy a tandíj miatt jelentkeztek?
- Hogyne.
- Hiszen eddig nem kellett tandíjat fizetni, 2008 szeptemberétől kellett volna.
- Hát hogyne, bejelentették, hogy tandíj lesz, és semmi olyasmi nem történt a felsőoktatásban azon a híren kívül, hogy sok tíz-, illetve százezer forintba kerül majd egy diploma, ezen kívül semmi, csak ennek a bejelentése. Mi logikusnak tartjuk, hogy semmi másért nem esett vissza a jelentkezőknek a száma, mint a tandíjról szóló tehertétel miatt.
- Miért pont a Szerencsejáték Zrt.-t találták meg, mint ahonnan lehetne pótolni a most kieső bevételeket?
- Erre van nemzetközi gyakorlat. Az mindig egy érdekes kérdés, hogy melyek azok a költségvetési bevételek, hiszen sokfajta forrásból táplálkozik egy költségvetés, amelyeket szabad pántlikázni, tehát megjelölni, hogy milyen célra használják. A nemzetközi gyakorlat az, hogy általában az egészségromboló, vagy játékszenvedélyből fakadó bevételeket azokat más országok is szívesen címkézik, pántlikázzák, érthető okokból, ennek van azért egy erkölcsi tartalma is. Ezért gondoltuk, hogy kövessük a nemzetközi példák egyikét és tegyük ezt.
- ...na, de attól függetlenül, hogy most pántlikázzák, vagy nem pántlikázzák, a Szerencsejáték Zrt. játékadó bevétele eddig is benne volt a költségvetésben, erre mondja azt a kormány, hogy eddig ebből a nyugdíjat és különböző egyéb kiadásokat fedeztek. A költségvetésben a gazdasági társaságok bevétele címszó alatt szerepel.
- Így van, e helyett javasoljuk, hogy most ne ezt tegyük, ne tegyük bele a gazdasági társaságok bevétele című kalapba, hanem tegyük külön és pántlikázzuk oktatásra és egészségügyre. 2009. január 1-jétől erre az évre, máshonnan kívánjuk, mert erre azért van költségvetés, tehát nem akarunk a Zrt.-vel, a Szerencsejáték Zrt.-vel foglalkozni ebben az évben, ez egy hosszú távú megoldás.
- Elnök úr, egyébként attól nem tart, hogyha a népszavazás rendszeressé válik, mert mondjuk az emberek nem értenek egyet bizonyos kormányzati intézkedésekkel, akkor a kormányok előbb-utóbb csupa népszerű intézkedést hoznak? Amitől esetleg gazdasági válságba kerülhet az ország?
- Miért kerülne népszerű intézkedésektől gazdasági válságba egy ország? Hát a kormányzás nem abból áll, hogy az emberek számára előnytelen, a napi életüket megnehezítő döntések sorozatát valamilyen trükkel elfogadtatjuk az emberekkel, vagy áterőszakoljuk rajtuk. A kormányzás arról szól...
- ...de azért általában megszorító intézkedéseket se jókedvükben szokták bevezetni a kormányok, hanem azért, mert szükség van rá.
- Nem, Magyarországon azért vezetik be, mert hazudoztak, megtévesztették az embereket, eltitkolták a gazdaság állapotát, tönkretették a magyar gazdaságot, és most ezért kényszerülnek valamilyen megoldásra. Szerintem a terápia rossz. De ez egy másik kérdés. Én csak azt akarom mondani, hogy a kormányzás az arról szól, hogy segítséget nyújtunk az embereknek abban, hogy a mindennapi ügyeiket gyorsabban intézzék, a gazdaság nyújtson lehetőséget ahhoz, hogy a saját személyes számításaikat jobban megtalálják. A nyugdíjasok érezzék magukat biztonságban. Általában az a felfogás, amelyik a versenyképességet szembe akarja állítani a szociális biztonsággal, a kormány ma ezt teszi. Ez egy túlhaladott gondolkodás a mi meggyőződésünk szerint, a feladat, hogy a versenyképességet és a szociális biztonságot össze kell hangolni, és be kell látni, hogy a szociális biztonság előfeltétele a versenyképességnek. Ezért nem szabad a szociális biztonságot veszélybe sodorni.
- Azért azt tegyük hozzá, hogy valamennyire összehangolta a kormány, hiszen a vizitdíjtól, vagy a kórházi napidíjból nem kellett mindenkinek részt vállalnia, merthogy megvolt egy jelentős csoport, akiknek egyáltalán nem kellett fizetni. Sőt, beépítették a nyugdíjakba is azt a bizonyos havi 200 forintot, vagy 300 forintot, ami a vizitdíj fizetésének a feltételezett összege volt.
- Hát az meglepne, ha beépítették volna, az emberek ebből semmit nem tapasztaltak. Én mindig azt mondom a Parlamentben is, meg azon kívül is, hogy a jobb módú embereknek, különösen a milliárdosoknak meg kéne érteniük azt a szót, hogy nincs. Tehát Magyarországon 560-570 ezer olyan nyugdíjasunk van, aki kevesebb, mint 40 ezer forintból él és több mint negyedmillió olyan, aki 25 ezer forintnál kevesebből él. Neki nincs. Egyszeri 300 forintja sem. Mert nem dramatizálom a helyzetet, de választania kell, eszik, vagy orvoshoz megy. Gyógyszert vált ki vagy ruhát vásárol. Magyarországon ez a helyzet. Így élnek százezer szám egész életüket becsületesen végig dolgozott idős emberek. Nem lehet őket rettegésben tartani azzal, hogyha majd megbetegszenek, nem tudnak orvoshoz fordulni, mert nincs 300 forintjuk, amit le tudnak tenni az asztalra.
- Elnök úr, mi lesz március 15-én? Megemlékezést szoktak tartani, de "Igen, Magyarország!" szlogennel hirdették meg ezt a mostani március 15-i Fidesz-rendezvényt, lesz valamilyen program bejelentése?
- Nézze, a programját, a Fidesz az alapprogramját ráadásul tehát a fundamentális elemeket és pontokat tartalmazó programját 2007 decemberében a Fidesz elfogadta be is mutatta a közvéleménynek, azt az alapprogramot képviseljük, nem, nincs szándékunk más programot hirdetni. Egy igazi, felszabadult jókedvű, fehér inges, kokárdás, felszabadult önbecsüléssel teli polgárokat hívogató március 15-ét szeretnénk rendezni.
- Köszönöm szépen, hogy itt volt nálunk.
- Köszönöm a lehetőséget.


orbanviktor.hu
