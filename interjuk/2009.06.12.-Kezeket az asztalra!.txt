Kezeket az asztalra!
2009.06.12.

            A hírTV Péntek 8 című műsorában Rákay Philip és Csermely Péter beszélgetett Orbán Viktorral.
        


Rákay Philip: - Jó estét mindannyiuknak! Ez itt a „Péntek 8”, a Hír Televízió véleményműsora. Csermely Péter kollégámmal együtt köszöntjük Önöket, és egy rég nem látott vendéget, Orbán Viktort, a Fidesz elnökét. Szervusz, Viktor!
- Jó estét! Szervusztok!
R. P.: - Van miért beszélgetnünk ismét, ugye, egy héttel ezelőtt is te voltál a vendég, hiszen akkor valahogy úgy köszöntünk el, hogy megpróbáltuk megjósolni az eredményeket. Elég óvatos voltál. Ehhez képest annyit sikerült talán belőled akkor kiszedni, hogy azt mondtad, hogy egy ötven százalék fölötti támogatás az már egy komoly dolog. Hát ez bejött, ezzel az ötvenhat százalékkal. Osztod-e azt a véleményt, amelyet egy-egy publicisztikában lehetett olvasni az elmúlt napokban, miszerint ebben az országban semmi nem megy már úgy a közéletben és a politikában, mint ahogy ment vasárnapig?
- Hát valóban, először is elnézést kell kérnem a nézőktől, hogy itt vagyok. Nem vall valami jó ízlésre két egymást követő héten lefoglalni egy ilyen nézett műsort, de a meghívásnak nem tudtam ellenállni, megmondom őszintén. Részben mert komoly sikert értünk el a választáson, és hát mikor fogadjon el az ember meghívást, ha nem ilyenkor, másfelől valóban, a múltkori beszélgetésünket most tudjuk lezárni. Harmadrészt pedig szerintem egy korszakváltás határán vagyunk: semmi nem lesz többé olyan a magyar közéletben, vagy legalábbis hosszú ideig nem lesz olyan, mint amilyen volt, és erről szerintem érdemes együttgondolkodni. Ezért jöttem el. Európa-rekordot futott Magyarország. A mez rajtunk volt, de ezt az ország futotta. Soha, az elmúlt harminc év történetében európai választás során egyetlen ország egyetlen pártjának sem sikerült akkora összefogást és egyetértést létrehozni, mint amit most létrehoztunk. Ráadásul ha valaki hisz a jelekben, én hiszek, ötvenhat százalékot kaptunk, tehát ez egy szép szám. Minden benne van, azt hiszem, ami az elmúlt ötven évből fontos Magyarországon. Tehát nagyon jó hangulatban érkeztem ide is, és érkeztem tegnap Brüsszelbe is, ahonnan ma reggel jöttem egyébként vissza, ahol az Európai Néppárt Magyarországnak címzett gratulációit fogadhattam.
R. P.: - Őszinték ezek az elismerések? Hiszen azért Európa politikusai láttak már karón varjút. Mondjuk, ötvenhat százalékot lehet, hogy nem láttak még egy párttal kapcsolatban sem. 
- Nem, nem láttak. Belpolitikai választáson tán egyszer a bajorok, ha jól emlékszem, de nagyon ritka. A modern demokráciában, a fölerősödött médiaszereppel működő demokráciában, azért nagyon nehéz ilyen összefogást létrehozni, meg a politikusok is megváltoztak. Tehát másképp gondolkodnak az emberek, mint húsz-huszonöt évvel ezelőtt, ezt én testközelből látom. Az, amiben én még mindig hiszek, hogy mi a fészkes fene, mi a csuda az a politika, mire való, mi az értelme, miért érdemes csinálni, erről már ritkán harangoznak tőlünk nyugatabbra. Tehát az, hogy a politika az valójában közös cselekvés, fölhívás az emberekhez abból a célból, hogy valamit fontoljanak meg, ha egyetértenek vele, akkor adják össze az erejüket, csatlakozzanak, és utána közösen valósítsuk meg úgy, hogy ők is részt vesznek benne. Tehát az a fölfogása, amit talán kicsit gunyorosan szoktak ilyen bázisdemokrata fölfogásnak is nevezni, a nagy pártrendszerek és médiamogulok korszakában már nem általános és nem különösebben népszerű, de én továbbra is ebben hiszek.
Csermely Péter: - Az lehet a probléma ezekkel a gratulációkkal, hogy ezek a vezető európai néppárti politikusok, nyilván nem olvassák a magyar balliberális sajtót, ott ugyanis tételesen le van írva és ki van mutatva, hogy a múlt vasárnapi választások legnagyobb vesztese a Fidesz…
- Nocsak.
Cs. P.: - Ezt Eörsi Mátyás még a választás éjszakáján lenyilatkozta, ugyanakkor, amikor Simon Gábor gratulált az MSZP szavazóinak, hogy felelősségteljesen otthon maradtak, tehát egy kicsit elszabadult az őrület. De az, hogy a Fidesz a legnagyobb vesztes…
- Elgurult a gyógyszer, szerintem gyorsan meg kéne keresni.
Cs. P.: - … ez azért úgy tartja magát, és feljön.
R. P.: - Na, de már bocsáss meg, Péter, hogy kiegészítelek, hát az ország anyósa – ha mondhatom ezt Lendvai Ildikóra – még odáig is elment talán a választások éjszakáján, hogy azt mondta, hogy a Fidesznek is most át kell gondolnia itt a saját meghatározását meg stratégiáját…
- Persze, én át is gondoltam, mert mást sem teszek húsz éve, minthogy ezen gondolkodom, és ugye majd holnap lesz Fidesz kongresszus, ahol erről hosszabban is, részletesebben is szeretnék majd beszélni. Ott talán inkább megengedhető a személyes hang, mint egy ilyen tévéműsorban, de én lassacskán húsz éve dolgozom azért, ami most bekövetkezett, ami még nem végleges, tehát még van itt tennivaló bőségesen. De én mindig is abban gondolkodtam, hogy egy olyan nagy politikai közösséget próbáljunk létrehozni – már a rendszerváltáskor sem akartam igazából mást –, egy olyan nagy közösséget, politikai közösséget hozzunk létre, amely egymagában képes arra, hogy a parlamenti mandátumok többségét birtokolja, és így, egy közösen elfogadott program végrehajtására föl tudjon hatalmazni egy politikai erőt, amelynek rossz kompromisszumok nélkül adatik meg, hogy ezt végrehajtsa. És nekünk ez sosem sikerült. Én még 1998 és 2002 között is két koalíciós mankóval a hónom alatt – ha szabad így fogalmaznom –, kellett, hogy masírozzak vagy szaladgáljak az egyébként baloldalról hevesen érkező golyózápor közepette. Tehát soha még a jobboldal, még Antall József sem – aki pedig talán még nálam is sokkal inkább készült erre, és föl is készült erre a feladatra –, még ő sem kapta meg a lehetőséget, hogy egy tábor stabil politikai közösségének a támogatását élvezve, azt amit igazán szeretne, és amit az emberek valójában támogatnak is, megpróbálja végrehajtani a parlament és a kormányzat segítségével. Én úgy érzem, hogy most már nagyon közel vagyunk ehhez a célhoz, ezért én nagyon örülök. Ha ez vereség, akkor semmi mást nem kívánok magamnak, magunknak a következő harminc évre, csak ekkora vereségeket.
R. P.: - Egyébként…
Cs. P.: - Azt mondják a szocialisták, akik most látványosan sajnálnak téged ezzel a szűk negyven százalékkal lemaradva a Fidesztől, hogy kiengedted a szellemet a palackból, te és a Fidesz, ezért most már a Jobbik megerősödhetett úgy, hogy most már a Fidesztől vesz el szavazatokat és mandátumokat,…
- Szerintem itt…
Cs. P.: - … ezért sajnálnak ők téged nagyon.
- Ó! Hát először is jólesik, hogy törődnek velem, de van itt két dolog, ami mellett ne menjünk el szerintem szó nélkül. Az első, hogy a Jobbik vezetőiről, azok nyilatkozatairól, meg amit leírnak, arról meglehet a véleményünk. Ha érdekes, akkor beszélhetünk is erről, de sosem szabad összekeverni a Jobbikra szavazó embereket a párt vezetőivel, mint ahogy egyébként én soha korábban az MSZP pártvezetését az MSZP-re szavazó emberekkel nem kevertem össze. Nekem semmi keresnivalóm, együttműködnivalóm, közös tervem az MSZP-sekkel sosem volt, mármint az MSZP vezérkarával 1990 óta. Nem lesz a Jobbikkal sem. De igenis nagyon sok keresnivalóm és közös tervem lehet azokkal, akik különböző okokból ma az MSZP-re vagy a Jobbikra szavaztak. Ezért mondtam ezt a bázisdemokrata fölfogást a demokráciáról. Tehát mi, én személy szerint egy nyitott pártban gondolkodom, és én keresem az okát annak, hogy emberek miért döntenek úgy, hogy tőlünk jobbra vagy balra eső pártoknak szavaznak bizalmat.
Ami a Jobbik esetét illeti, ott is azt a kérdést teszem föl magamnak, hogy miért őket választották, és nem minket. Ha valaki ismeri a magyar valóságot, mint ahogy a baloldal szellemi holdudvara úgy látom, nem ismeri – az a világ, amiben ők élnek, nem az egész Magyarország, sőt könnyen lehet, hogy annak csak egy kis része –, de aki ismeri Magyarországot, az pontosan tudhatja, hogy ezek az emberek azért szavaztak a Jobbikra, többségük legalábbis, mert az állam megszűnt körülöttük. A rendőrség egyszer csak eltűnt, eltűntek a munkahelyek, rendszeresen bajba kerülnek, nem tudnak megélni, amilyük van, azt is ellopják esténként olyanok, akikről pontosan tudják, hogy kicsodák, amiről még beszélniük sem szabad, mert akkor rasszisták lesznek, és senki nem segít rajtuk. A Jobbiknak a megoldása volt a Magyar Gárda, és így tovább, és így tovább. Én ezt a megoldást nem fogadom el, nekem más javaslatom és más megoldásom van. Én pontosan meg tudom mondani, melyik faluban lesznek körzeti megbízottak, hol állnak majd a rendőrőrsök, és hogy fogunk rendet tenni az állam újraszervezésével. Ezért nekünk nincs szükségünk ilyen kiegészítő eszközökre, mint amilyen például a Magyar Gárda, mert nekünk lesz rendes rendőrségünk, amely minden magyarnak a védelemhez való jogát meg fogja adni, és nem fogunk semmifajta ideológiai engedményt tenni bűnelkövetőknél. Származásra, meg szociális helyzetre hivatkozni bűncselekmény elkövetéskor a mi kormányunk idején nem lehetett, és ha leszünk kormányon, sem lehet majd. Tehát én ezeket, mind ugyan… Hasonlóképpen a szocialista szavazókhoz is van természetesen mondanivalóm. Tehát én értem, hogy ők ragaszkodnak ahhoz a szocialista párthoz, amit a fejükben őriznek, ahhoz a képhez, aminek semmi köze a jelenlegihez. Hát ez egy maroknyi szélhámos milliárdos pártja. Ez az MSZP. A szavazóik nem ilyen embereket tiszteltek meg a bizalmukkal a megelőző tizenöt-húsz évben. Az a valami, amit ők kedveltek, eltűnt. Mindig azt ajánlom nekik is, olvassák el a programunkat, hallgassanak meg bennünket, nézzék, hogy mi körülbelül hogyan szeretnénk Magyarországot újjászervezni, és ha úgy látják, hogy találnak megoldást az életük problémáira a mi programunkból és abból, amit mi tenni próbálunk, akkor gond nélkül szavazzanak ránk.
Tehát, én egy nagy, még egyszer mondom: jobboldali, modern gyűjtőpártban gondolkodom, amely az emberekkel köt szövetséget, őket érti meg, őket fogadja be, őket vonja be, és nem pedig a párteliteket, legyenek azok tőle jobbra vagy balra. Ezért én a legélesebben mondom, hogy nem, semmi együttműködés és keresnivalónk nincs a Jobbik vezérkarával meg az MSZP-sekkel sem. Nem akarom megnyitni azt a vitát, amit majd úgyis elhoz az élet a következő két-három hétben, de hát azért itt egy, igazán konszolidált és kormányképes erő látszik ma már a magyar mezőnyben. Az emberek is így látják, tőlünk várják a megoldást a munkanélküliségre, a közbiztonság problémáira, a magyarság Kárpát-medencei képviseletére. És az én nézőpontomból két szélsőségre hajlamos és időnként szélsőségbe hajló pártot látok magunk mellett, egyet balra: ez az MSZP, a diktatúra örököse, és egyet pedig a Jobbik személyében, illetve szervezetében. Most az az igazság, hogy egy ilyen győzelem után nem velük kell nekünk foglalkozni. Az igazi kérdés az az, erre kell a holnapi kongresszusunknak is választ adni, hogy a Fidesz átérzi-e a felelősségét. Pontosan megértette-e, a siker mámorító érzésén túl, hogy micsoda felelősséget jelent, hogy ötvenhat százalékot kap egy választáson, és hogy negyven százalékkal veri meg a MSZP-t, amiben nem a kisördög kell, hogy azt mondassa velünk, hogy megérdemelték. Ezt is lehet ugyan, de ebből nem élünk meg, hanem azt kell megértenünk, hogy ez az óriási távolság, ami az ötvenhat százalék meg a tizenegynéhány százalékos MSZP és Jobbik között van, azt jelenti, hogy az emberek ma tőlünk várják, hogy tegyük rendbe az országot, és nyújtsunk valamilyen perspektívát a számukra. Ezt a felelősséget kell megérteni, ami egyszerre fölemelő és egyszerre nagyon komoly nehéz felelősség, nehéz gúnya.
R. P.: - Egy mondat erejéig még beszéljünk Európa és Magyarország, mondjuk, radikális pártjainak megerősödéséről, hiszen azt lehet tapasztalni, hogy Hollandiában tizennyolc százalékot értek el, több európai parlamenti, illetve európai országban az európai parlamenti választáson szintén megerősödtek a radikális pártok, ahogy a Jobbik is. Nem lehet, hogy mindaz, amit mondtál, és hogy ki mit engedett ki a palackból, meg mikor engedte ki a szellemet, abban talán az is benne lehet, de ez csak egy gondolatkísérlet, hogy az embereknek elegük van ebből a főleg a liberálisok által egész Európában erőltetett ilyen politikailag nagyon korrekt beszédből meg viselkedésből, soha nem a problémákat nézik, nem azt nézik, hogy egyébként mondjuk Szabolcsban a magyar és a cigány lakosság között helyenként polgárháborús helyzet alakulhat ki, hanem arra figyelnek nagyon, hogy nehogy véletlenül valaki cigányt mondjon, hanem romát, és ezt még ragozhatnánk. Tehát ez az egész politikailag korrektség gyakorlatilag megfertőzte, és teljesen tévútra vitte az elmúlt évtizedekben nemcsak Magyarországot, hanem Európát is. 
- Valóban. Beszéljünk egy kicsit Magyarországról, és utána ugorjunk át Európára. Azt mindenki látja, aki ismeri Magyarország politikai térképét, hogy sok, sőt tekintélyes számú korábbi MSZP-szavazó átszavazott a Jobbikra. És ez a folyamat, ennek még nincs vége. Úgy látom, hogy semmi olyasmi nem történt az elmúlt két napban vagy három napban a választások óta, amivel a szocialista párt meg akarná állítani ezt a folyamatot. Vagy nem értik, hogy mit kéne csinálniuk, vagy nem is akarják megállítani. Tehát az a helyzet, hogy ezt mindig is lehetett tudni, most történelmi példákkal nem hozakodok elő, de mindig van egy ilyen átjárás a szociálisan kétségbeesett, türelmetlenné vált és reménytelen helyzetben lévő emberek esetében van egy átjárás a szélsőbalról a szélsőjobbra, vagy a radikális balról a radikális jobbra. A dolog ma úgy fest, hogy bizony a szocialista pártnak még vannak olyan szavazói, hiszen látjuk a regionális térképeket, hogy a Jobbik pontosan azokon a helyeken erősödött meg leginkább, ahol a szocialista pártnak voltak korábban főhadiszállásai, azok az emberek oda átszavaznak, és ez menni fog. Tehát itt egy nagy verseny lesz a második számú helyért. Tehát ki lesz a kettes számú párt. Itt két középpárt fog nem egy-két napig, hanem hosszabb távon is versenyezni. Ami történt Magyarországon, vasárnap az nem egy baleset, nem a baloldal valamilyen balesete, hanem a magyar politikai párttérkép jelentős átrajzolása, ami már évekkel ezelőtt elkezdődött. Egy hosszú folyamat volt – szociális népszavazás, pécsi időközi választás, sorolhatnám tovább –, és van egy most teljes egészében, hiszen egy pártlistás országos választás volt, a fölszínre emelkedett, és most látjuk ez egy másik pártrendszer most már, és ez mindenkinek más feladatot ad, mint mondtam a Fidesznek is.
Na most, az európai baloldal, illetve liberálisok csapdája az pontosan ugyanaz, ugyanabba is léptek bele, abba a saját maguk készítette csapdába léptek bele, mint a magyar liberálisok. Ugyanis miközben szabadgondolkodóknak mondják magukat, semmi közük a szabad gondolkodáshoz; ez a legdoktrinerebb politikai család ebben a pillanatban. Vannak persze kivételek, nem állítom, hogy ez minden európai liberális pártra igaz, mert például a volt Liberális Internacionálé elnök, aki nekem is elnököm volt, gróf Lambsdorff, például teljesen mentes, meg a hozzá hasonló karakterek, az ideologikus és doktriner gondolkodástól, de a főárama jó néhány európai liberális pártnak, Magyarországon pedig végképp, az a szabadgondolkodás helyett a doktriner gondolkodás fészekaljává lett. Na most, a doktriner gondolkodásmódot nem zavarja meg a valóság. Előítéletei vannak, előképzetei, amelyeket rá akar húzni a valóságra, és ezért van az, hogy mikor a valóság megszólal, akkor dermedten áll, mert ráébred arra, nyilván most már itt Magyarországon is és Európában is ráébredtek baloldaliak arra, hogy ők egy másik világban élnek, mint amit gondoltak. A politikában az értékek kétségkívül fontosak, de van valami, ami még fontosabb ennél: az pedig az őszinteség. Ha az emberek úgy érzik, hogy hülyének nézik őket, átverik őket, kifosztják őket, valójában a saját érdeküket szolgálják azok, akik az ő nevükben beszélnek, könyörtelenül büntetnek, és ma például Hollandiában nagyon komoly gond a bevándorlás, ugye mert ezen futott föl ott is egy radikális jobboldali párt. Ott az egyetlen párt, amelyik erről őszintén, egyenesen és világosan beszélt, nevén nevezte a problémát, vagyis őszinte volt az emberekhez, az megkapta a bizalmat. Meglátjuk, majd mire megy vele.
Magyarországon is ez a helyzet. A Jobbik sikerének az egyik indoka az, hogy a baloldal által fölépített tilalomfákat, vagy fölállított tilalomfákat fölrúgták, és azt mondták, hogy cigánybűnözés. Most én személy szerint éppen nem értek egyet ezzel a kifejezéssel, szerintem cigánybűnözők vannak, a cigánybűnözés kifejezés nekem sok, mert úgy érzem, hogy olyanokat is a bűnözés vádjával illet, akik még nem követtek el semmit, csak ehhez a közösséghez tartoznak, és ezt nem tartom korrektnek. Mi egy olyan párt vagyunk, amelynek a kiindulópontja az emberi méltóság, amely mindenkit megillet. Tehát amíg nem követ el valamit, addig nem lehet bűnözőnek vagy akár csak potenciális bűnözőnek minősíteni. De ha elkövette, akkor nincsen pardon. Tehát ezért mondom, hogy cigánybűnözők természetesen vannak. Rendet is kell tenni az országban ezen a területen is, és világossá kell tenni, hogy a rendet a mérsékelt középpárttól, a Fidesztől is remélhetik az emberek. Szerintem a néppártok Európában is megértették, legalábbis a tegnapi elnökségi ülésen úgy láttam, azt, hogy a radikálisok előretörése, milyen választói igényeket jelez. Ezek a választói igények természetes igények, ezekre nekünk válaszolni kell, hogy az emberek aztán – rendes demokrata így gondolkodik – választhassanak a fölkínált válaszok közül. A liberális válasz nem kellett.
Cs. P.: - Tényleg eddig komoly dolgokról volt szó, meg ezután is komoly dolgokról lesz szó, de egy pici humoros betétet helyezzünk már itt el! Hát, ne menjünk már el, csak itt köntörfalazva vagy szó nélkül az SZDSZ mellett, aki egészen meglepően jó teljesítményt aratott, ahhoz képest, amit én adtam volna nekik, de hát ők maguk ezt meglepődve tapasztalták, hogy nem kétszázezer-egy szavazójuk van, hanem valami hatvanezer párszáz…
R. P.: - Bontottam is egy pezsgőt Péter…
Cs. P.: - Szóval, én azt hiszem, hogy, nem tudom, hogy Magyarország mit követett el a rendszerváltozás előtt vagy annak az idején, hogy pont egy ilyen SZDSZ nekünk kijutott, mert a környező országokban vagy a régióban sincs még egy ilyen militáns, agresszív, minden-ellenes – egyszer fordított kisgazdáknak neveztem őket, ahol se Isten, se haza, se család –, alakulat, de azt hiszem, egy jóleső érzéssel vehetjük tudomásul, hogy a magyar nép most helyükre tette őket.
- Valóban, inkább a vicc hangján kéne erről beszélni…
Cs. P.: - Hát abszolút. Végre már így beszélhetünk.
- … de sajnos az embernek vannak szakmai ártalmai, én szenvedek ilyenekben, és nekem rögtön két komoly dolog jutott az eszembe, amiért elnézést kérek, elsősorban az SZDSZ-től, ez valóban indokolatlan. De mégis. Az első dolog az az, hogy ugye ismét egy vitatott kifejezés: a „magunkfajták” azok, ami alatt most az egyházak vonzáskörzetében tanyázó embereket értem az egyszerűség kedvéért. Mi hiszünk egy általános emberi törvényben, és hiszünk abban, hogy ez a törvény ez érvényes a politika világára is. Én ezért nem voltam sosem türelmetlen, kapkodó az SZDSZ időszakos sikereit látva, mert én hiszek ebben a törvényben. Ez valahogy úgy hangzik, hogy a bűn magában hordozza a büntetését. Az SZDSZ, amely legradikálisabb rendszerváltó pártnak hirdette magát, amely leginkább úgy tűnt föl, nekem is úgy tűnt föl egyébként, hogy föl akarja szabadítani a magyarokat abból az elnyomásból, a mindennapi életben is és a politikai elit világában is, amitől szenvedtünk negyven évig, átment a másik oldalra. Innentől kezdve már minden csak következmény. És lehet, hogy sokat kell várni, amíg a Jóisten malmai apróra őrölnek, de látható, hogy őrölnek, és apróra őrölnek.
Na most a másik dolog, az a szélsőségesség, ez a fordított kisgazdapárt probléma. Hogy én mégis próbálom a lehető legtöbb oldalról megközelíteni, és a leggazdagabb nyelvi eszközökkel leírni az új politikai helyzetet, majd azt nyilván az elemzők is megteszik, de nekünk is dolgunk az ilyesmi. Én is próbálom azt az érzésemet valahogy politikában használható szavakba önteni, amit te most megfogalmaztál, hogy mitől is éreztük mindig is szélsőséges pártnak az SZDSZ-t meg vele együtt az MSZP-t, mert az én fejemben ’94 óta az SZDSZ az MSZP-nek az egyik szárnya. Az egy vita kérdése, hogy bal- vagy jobbszárnya, az egy bonyolult kérdés, talán most ezzel ne untassuk a nézőket, de kétségkívül a szélsőséges szárnya. Tehát a baloldali szélsőséget, bármilyen meglepő az MSZP, és azonbelül leginkább az SZDSZ képviseli. Nagyon találónak érzem, ahogyan fogalmaztál. Az egyfajta szélsőséget jelent, hogyha valaki minden közösséget rombol. Én mást sem látok, minthogy az MSZP, az SZDSZ aztán különösképpen – az SZDSZ inkább az ideológiai muníciót adta, az MSZP meg a kalapács meg a vasököl erejét – rombolja a közösségeket. Most a nemzetről nem is beszélek, de itt van a család – most jönnek éppen azok a megszorító intézkedések, az offshore-lovagoktól ugye, akik maguk nem adóznak, de elveszik az emberektől a családi támogatás egy tekintélyes részét –, rombolják a családot, rombolják az önkormányzatokat, amely szintén egy közösség, most akarják szétverni az oktatási rendszert – a teljes pedagógustársadalom tiltakozik. Ez nem egy szakmai kérdés. Az oktatás egy közösségképző, kultúraépítő, tehát közösséget alkotó dolog. Az egészségügy ugyanaz. Tehát minden, ahol úgy látom, hogy az egyénen túlmutató érzések, felelősségérzés, kötelességérzés, segítőkészség, szolidaritás, tehát ahol megjelennek az egyénen túli érzések, amiből tényleges erő lesz, mert emberek aztán ennek jegyében viszonyulnak egymáshoz, építik föl a maguk világát, ahol az megjelent, azonnal fejszével jött az SZDSZ…
Cs. P.: - Közösségbomlasztásról van szó…
- …és az MSZP pedig még egyszer mondom, adta a fúrópajzsot.
Cs. P.: - December 5-ét se felejtsük el!
- Így van. Ezt kétségkívül az én politikai filozófiám és gondolkodásmódom szerint egy szélsőség, amellyel nekünk sosem szabad közösséget vállalni, mert mi éppen abban hiszünk, hogy az egyénen túlmutat. Mi a szabad magyarok pártja vagyunk természetesen, de hiszünk abban, hogy a szabad magyarok képesek olyanfajta viszonyra lépni egymással, olyan érzéseket, felelősségérzetet kifejleszteni egymás iránt, amiből közösségek jönnek létre, és azok értéket jelentenek, amelyeket segíteni, védeni, ápolni szükséges. Ezért nincs semmi keresnivalónk az MSZP-vel meg az SZDSZ-szel való együttműködésben, és ezért nem is léptem én személy szerint, még a legnehezebb pillanatokban, a túlélés, amikor kockán forgott, akkor sem vállaltam velük együttműködést, mert Tellér Gyulán nőttem föl, az ő leckéjét jól megtanultam, hogy pontosan mi is az igazi természetrajza annak, amit a magyar baloldal csinál. Másik okom van arra, de hasonló az emberi méltóságból kiinduló okom arra, hogy ne keressek együttműködést a szélsőségbe hajló jobboldallal sem, ami egy másikfajta problémát jelent. De ott meg az egyéni szabadságnak a korlátozásának a veszélyét, hogy mondjam, azt az életérzést látom, ami nem fölszabadítani akarja bennünk a meglévő energiákat, és jó irányba terelni, hanem inkább meg akarja mondani, hogyan gondolkodjunk, hogyan éljünk, hogyan viselkedjünk, és egy kicsit riasztó formában is teszi ezt. Tehát én úgy gondolom, hogy örüljünk annak, hogy az egy tábor, a mi egy táborunk, most már elég nagy ahhoz, hogy ne kelljen azon forgatni az agykerekeinket, ne kelljen azon forgatni a gondolatainkat, hogyan lesz majd parlamenti többség. Idenyitunk, oda, ezzel működünk, azzal működünk. Örüljünk, hogy végre a magyarok egyben vannak, legalább egy részük olyan nagy egységet mutat, amivel lehet szerintem egy, a szabad magyarok közösségépítő törekvéseit támogató kormányzati programot végrehajtani.
R. P.: - Mi a helyzet azzal a hatvanegynéhány százaléknyi szavazóval, aki megint nem vette a fáradságot, hogy elmenjen?
- Nagyon érdekes kérdés ez. Megmondom őszintén, nagyon örültem természetesen, az európai parlamenti választási eredménynek, de vasárnap volt valami, aminek még ennél is jobban örültem. Csak erről most semmi komoly szó egyelőre nem esik. Nem is kell, várhatunk még vele. Nagyon érdekes dolog történt, mert Pécsett volt egy időközi parlamenti képviselőválasztás, ami egy időben zajlott az európai parlamenti választással. Már múltkor is úgy gondoltam, hogy sokan vagyunk, akik pécsieknek, tiszteletbeli vagy vágybeli pécsieknek érzik magukat, én mindenképpen, ott a polgármester-választás ügyében aratott óriási pécsi népi győzelemkor így éreztem, de most ez meg is erősödött bennem. Ugyanis ez a kerület, amiről beszélünk, választókerület, ez az MSZP ötödik legerősebb hídfőállása a százhetvenhat választókerületen belül. Százhetvenhat választókerület van, tehát…
Cs. P.: - Toller László mandátuma volt.
- Így van. Az ötödik legerősebb. Hogy mondjam? Az egy nagyon komoly dolog, az egy komoly bástya. Ott, miközben az emberek szavaztak az európai választáson a pártokra úgy, ahogy, ott képviselőt kellett választani. Indult a fideszes, indult az MSZP-s és az MDF-es, meg a jobbikos, tehát ha úgy tetszik pro forma három jobboldali, és egy baloldali, és a fideszes jelölt kapott hatvannégy százalékot. Na, ez a lényeg! Ez a legfontosabb. Kapott hatvannégy százalékot/ Az MSZP is huszonvalamennyit, most ezzel nem is foglalkoznék. A dolognak az a lényege, hogy ez az európai pártválasztás, ez egy pártszimpátia-választás volt. Amikor azonban képviselőt választunk, akkor meg egy leendő kormányról gondolkodunk. Tehát ez erősítette meg bennem igazán, ez a két eredmény így, együtt a pécsivel, hogy itt egy kormányképességről vallott fölfogás radikális megváltozása történt. Tehát Pécsett, az ötödik legerősebb MSZP-s fellegvárban is azt gondolják, hogy egy igazán komolyan vehető, majd meglátjuk, milyen sikerrel járó, de siker esélyével kecsegtető kormányképes erő van, ez pedig a Fidesz. Pécs ezt most is megüzente, és én azóta is ezen gondolkodom, és próbálok, azon járatom az agyamat, hogy a következő hónapokban mit és hogyan kell tenni annak érdekében, hogy ezt a felelősséget jól viseljük.
Cs. P.: - A szocialisták bármikor bedobhatják a törülközőt. Nem kizárt, hogy elhúzzák 2010-ig, de akár holnapután is véget vethetnek ennek a kínszenvedésnek, amit ők folytatnak, meg éreznek. De a Fidesznek van valamiféle, most jobb szó híján nevezzük árnyékkormánynak, gondolkozol-e, gondolkoztok-e kormányon, személyekben, emberekben? Hiszen azt mondjátok, hogy készen álltok a kormányzásra.
- Így van. Az árnyékkormány Magyarországon nem egy bevett politikai eszköz. Én is ódzkodom tőle egy kicsit, különös tekintettel arra, hogy nehéz megmondani, hogy hova fognak ülni az árnyékkormány-tagok. Tehát rögtön látható, hogy esztétikai kérdéseket is fölvet. Tehát én inkább azt a módszert követném, amit eddig is követtem. A Fideszben nem, ezt holnap is el fogom mondani, nem pozíciót osztanak, hanem munkát. Tehát a kérdés úgy hangzik, hogy vannak-e csapatok – komoly, fölkészült emberekből, akik gazdaságpolitikán dolgoznak, egészségügyön, oktatási koncepciókat dolgoznak ki, az ország finanszírozhatóságán dolgoznak, a rendőrség újjászervezésének programját készítik elő –, akkor persze vannak, hogyne. Több is. Ebből időnként valamit meg is mutatunk. Lásd háromcsapás törvény, amit kidolgoztak, európai parlamenti választásra kijöttünk egy teljes nagy programmal. Mindenkinek érdemes elolvasni, abban benne van gyakorlatilag egy egész magyarországi kormányprogram, és sorolhatnám tovább. De ez a része rendben volna a dolognak.
A Fidesz lelkileg egy furcsán építkező párt, mert egyszerre várunk, várok el én is emberektől ambíciót, és ugyanakkor az ambíció közösségi érdek alá rendezését, illetve rendelését, ha érthető, amit mondok. Tehát csak ambiciózus embereknek tudok föladatot adni, de ha azt látom, hogy valaki nagyon akar lenni valami, az sosem lesz a Fideszben. Tehát nem lehet mindenáron. Tehát amikor valaki mindenáron lenni akar valami vagy valaki, az az én számomra az egész biztos arra alkalmatlan. Tehát, egyszerre kell jelen lenni az ambíciónak, az alázatnak, a szolgálatnak és a fölkészültségnek. Én csak ilyen emberekkel tudok, meg akarok is együttműködni, majd ha eljön ennek az ideje. Azonban a Fidesz most nem azon gondolkodik, mi nem azon gondolkodunk, most az előrehozott választással mi lesz, mert szerintem itt lesz új választás, hogy mikor pontosan, azt ismét a jósnők terrénumához utalhatjuk. Én inkább azt szeretném elérni, hogy a szocialisták minden kezüket tegyék az asztalra. Tehát, először is húzzák ki a zsebünkből. Kettő: húzzák ki az állami kincstárból, meg a privatizálandó vagyontól is el a kezekkel. Tessék föltenni a kezeket az asztalra! Ennek a szellemében írtam egy levelet az MSZP elnök asszonyának, sose tettem még ilyet, ha jól emlékszem korábban, most azonban elérkezettnek láttam az időt. Kezeket az asztalra! Lopásnak vége, privatizálásnak vége, külföldi hitelekből bankok támogatásának vége, bukott politikusok ejtőernyőztetése állami helyekre, ennek vége, Déli Áramlatról szóló cégalapítás az oroszokkal, ennek most vége! Ezeket most mind tessék abbahagyni!
R. P.: - Ennek lehetnek közjogi következményei, ennek a levélnek? Mert az látható volt egy évvel ezelőtt is, hogy ezek a befektetők az egészségügytől azonnal elvették a kezüket, és megijedtek.
- Hát az a következménye lesz, hogy…
Cs. .: - Közjogi, meg informális…
- Az MSZP elnök asszonyának írtam a levelet, de azért írtam nyilvános formában, azért tettem közzé, hogy mindenki értsen belőle. Tehát lehet folytatni a földárveréseket, pedig a Fidesz azt mondta, hogy ne tegyék, és nem azért mondta a Fidesz, mert nekünk ez a kedvünk, hanem mert kaptunk ötvenhat százalékot az emberektől, és az emberek tizenhét százalékot adtak az MSZP-nek, vagyis nagy valószínűséggel lehet azt mondani, hogy az emberek nem akarják, hogy az folytatódjon, ami eddig ment. Nem folytatódhatnak a dolgok tovább úgy, ahogy eddig mentek. Ezért például földárverések ügyben, de más állami vagyonnál is semmilyen eladást nem tekintünk szentnek és sérthetetlennek. Tehát, aki megveszi, annak tudnia kell, hogy jön a következő kormány, és leül vele tárgyalni, és megkérdezi, hogy ez hogy történt – töviről hegyire. Nem lesz kellemes, úgyhogy mindenkinek azt ajánlom inkább, hogy ezt ne tegyék. A bankoknak is adhatnak az IMF-ből fölvett pénzből természetesen, mert mit tudok tenni? Most nem tudok ez ellen tenni semmit, de jó, ha meggondolja minden bank meg bankár, aki ebből a pénzből vesz, hogy utána hogyan fog majd együttműködni a következő kormánnyal. Vagy hasonlóképpen: most szét lehet verni az oktatási rendszert még jobban, mert most éppen a Fidesz azt követeli, hogy vonják vissza ezt a törvényt, meghozhatják ezt a törvényt, de az első adandó alkalommal ezt hatályon kívül fogjuk helyezni. Lehet még tornászni az ingatlanadó bevezetésén, nem érdemes. Az első döntésünkkel vissza fogjuk vonni. Tehát, hogy mondjam, tiszta lappal játszunk, nem árulunk zsákbamacskát. Innentől kezdve bizonyos dolgoknak meg kell változniuk. A demokráciában egy választásnak kell, hogy legyen következménye, ha új választás nem is lesz azonnal, bár ebben is reménykedem, hogy előbb-utóbb lesz, akkor is a kormány működésében mit tehet, és mit nem tehet, ott azonnal meg kell, hogy legyen ennek a következménye, és a Fidesz ezt követeli.
Cs. P.: - Egy helyen nincsen változás, az MSZP-sek fejében. Lendvai Ildikó elnök asszony ezt a szóban forgó levelet továbbhaladva a szakadékba vezető gyurcsányi úton, aznap visszautasította.
- Meglátjuk majd, mi kerekedik ki ebből. Mi folytatni fogjuk ezt a politikát. Még egyszer mondom: ötvenhat százalék felelősség, felhatalmazás és kötelezettség. Mi sem tehetünk úgy, mi sem folytathatjuk úgy, ahogy eddig ment, hogy jólneveltségre törekvő módon, szüleink elismerő dicséretét kiérdemlendő, jól fésült, jól nevelt gyerekekként elmondjuk, hogy szerintünk mi volna a helyes. Az ellenkezője történik: a dolgok mennek tovább. Ez most, közel vagyunk az új választáshoz, ha nem az újhoz, akkor a következő parlamentihez, soha még ennyi ember nem mondta azt, hogy elég, és nem adott fölhatalmazást egy másik politikára. Innentől kezdve, megőrizve persze a szüleink vállveregetései iránti, jólneveltségből fakadó korlátainkat, de nagyon határozottan, barátságosan, de határozottan és világossá téve, hogy itt nincs pardon, meg kell változtatnunk néhány dolgot Magyarországon. Ha nem is vagyunk kormányon, mert nem mondanak le a szocialisták, akkor úgy kell megváltoztatnunk, hogy ők ott vannak, és mégis, ha ők nem értik meg, akkor majd akikkel együtt akarnák megváltoztatni, azok érteni fognak, hogy nem lehet. Így volt az egészségügyi vagyonnál, amit el akartak adni. Gondoljuk el, hogyha a biztosítót szétszedték volna, és tőzsdére vitték volna, hogy elporladt volna már az egészségügyi vagyon Magyarországon. Ezt mi megakadályoztuk, de azért, mert világossá tettük a potenciális befektetők számára, hogy a népszavazás után, ha ők ezt megteszik, akkor jönni fog egy másik kormány, amelyik ezt érvénytelennek fogja tekinteni, és a költségeit is velük fogja megfizettetni.
Egy néppel nem lehet szórakozni! Bocsánat, próbálok a legérthetőbben fogalmazni. Egy néppel, egy választással, egy választási eredménnyel, egy közakarattal nem lehet szórakozni. Az MSZP ma ezt csinálja. Pedig megtanulhatták volna, hogy az idő nem az ő oldalukon van. Az a helyzet, hogy minél inkább húzzák, annál mélyebbre kerülnek, és ahogy most reagáltak erre a választási eredményre, az pontosan ugyanaz a módszer volt, ahogy a népszavazásra reagáltak, ami után lejjebb kerültek. Mitől gondolják, hogy most nem ez fog bekövetkezni? Előbb-utóbb majd talán ott is néhány ember fölteszi azt a kérdést, hogy mi végre történik velünk mindez? Miért kellett egy szociáldemokrata ambíciókkal rendelkező, igaz, diktatúrában gyökerező, de mégis modern európai ambíciókkal rendelkező pártot, ha úgy tetszik: az átlagemberek vagy kisemberek, munkából élők pártját átengedni néhány szélhámos milliárdosnak? Miért kell megengedni, hogy ezek az emberek néhányan tönkretegyék ezt a politikai közösséget? Mert ez be fog következni. Lassan a végén vagyunk már ennek a folyamatnak.
R. P.: - Viktor, beszéljünk pár mondatot az IMF-ről, hiszen két hír is borzolta itt a kedélyeket az elmúlt napokban. Az egyik hír az gyakorlatilag úgy szólt, hogy a kormány suttyomban megegyezett az IMF-fel, például az ingatlanadó kötelező bevezetésével kapcsolatban, és ami ilyenkor persze nyitja az ember zsebében a bicskát, hogy akkor most tulajdonképpen ki is kormányoz ebben az országban, meg ki diktálja a feltételeket? Ez az egyik hír. A második hír, amire szintén sokan fölkapták a fejüket, hogy talán ma azt mondtad, hogy egy második IMF hitelre is nagy valószínség szerint szükség lesz.
- Kezdjük az utóbbival, mert ez a jövőről szól. Milyen helyzetben következik majd be a reményeink szerint a választók által is kívánt kormányváltás? Most ha hamarabb következik be, mint ahogy az a törvény szerint esedékes, akkor a helyzet valamivel jobb lesz, mint amit most leírok. De, hogyha a következő év tavaszán következik be, akkor így fogunk kinézni: egy fillér nem lesz a kasszában. Annyi pénz nem lesz a kasszában, hogy nyugdíjat, fizetést lehessen fizetni az állami alkalmazottaknak és a nyugdíjasoknak. Ha nem sikerül rávennem az üzleti élet embereit, hogy ne mutyizzanak tovább a szocialista kormánnyal privatizációban, ha nem sikerül, akkor állami vagyonból alig marad valami. Rejtetten, bújtatottan vagy nyíltan, de folytatódik a privatizálás. Energiaszektor, vízvagyon, ahol úgy látom, épp a bújtatott privatizáció módszerével próbálkoznak. A gazdasági növekedés az idei év első negyedévével mínusz hat egész hét tized százalék volt. Tehát növekedés helyett csökkenés volt, majdnem hét százalékos, ez el fogja érni a tíz-tizenkét százalékot, ezzel a kormánypolitikával ez teljesen nyilvánvaló. A pénzromlás üteme föl fog menni valahova, nem is mondom, de a vártnál lényegesen magasabbra. Tehát, ez a négy – négy és fél százalék, amit év elején kitűzött a kormányzat ez nem lesz tartható. Óriási baj a gazdaságban, elbocsátás, munkanélküliség jóval tíz százalékon fölül, gazdasági visszaesés körülbelül tíz vagy még annál is több százalékot, magasabb százalékot mutat, közben egyetlen fillér sincsen a kasszában, és elmennek az urak, akik mindezt csinálták. Hogy meddig mennek, az részben rajtunk is múlik….
R. P.: - Meg hova?
- … az rajtunk is múlik, de mindenesetre… És akkor valakinek ezt helyre kell hozni. Az első dolog az az, hogy pénzre lesz szükség, hogy ki tudjuk fizetni a nyugdíjat, hogy ki tudjuk fizetni a fizetéseket, egyáltalán az ország pénzügyileg a lábán álljon. Ugyanis, az ország ma gyakorlatilag fizetésképtelen állapotban van. Ha az IMF-től nem jön be minden hónapban az a pénz, amit az IMF küld, akkor Magyarország semmilyen kötelezettségét nem tudná teljesíteni. Először a külföldiek felé fönnállót, utána nem tudná teljesíteni a belföldiek felé fönnállót sem: nyugdíjak, családok, állami alkalmazottak. Ebben a helyzetben van az ország, ne kerteljünk! Tönkretették, kivéreztették, kifosztották, legyengítették. Most ebben a helyzetben kell majd kormányozni. Nem azért vállalkozik a Fidesz a kormányzásra, mert nem tudja kellemesebben eltölteni a következő néhány évet, mint amit ez a munka jelent, hanem azért, mert sokszor elmondtam, nincs választási lehetőségünk. Ez a mi hazánk. A politikusok egyik fele tönkretette, a másiknak meg most helyre kell hozni. Ez az egyszerű leírása a helyzetnek. Tehát, valahonnan pénz kell. Következő helyekről lehet ilyenkor egy kormánynak forrásokhoz, mert ne pénzt mondjunk, mert az nem PC, forrásokhoz, a liberális blaba szerint ezt így kell mondani: forrásokhoz jutni. Először is van az IMF meg a vele együtt Magyarországot most hitelező Európai Unió. Aztán van a piac, ahol az ember, illetve a kormányzat mindig kibocsát államkötvényeket, amiket a piac vagy megvesz, vagy nem. Egy idő után csak irreálisan nagy hasznot remélve, magas kamattal veszi meg, aztán már úgy se. Most miután az ország akkor nagyon rossz helyzetben lesz, ez a lehetőség valószínűleg el lesz torlaszolva, ez aligha lesz nyitva ez a kapu. És lehet kormányközi megállapodásokat kötni, más nem nyugati jelentős erőcsoportokkal. Ezek a lehetőségek vannak előttünk. Én minden hangszeren játszom, ha szabad így fogalmaznom. Mindenhova küldtem már embereket. Én mindenhol nézek, tapogatózok, keresem a megoldást erre a helyzetre. Ezt nem titokban fogom majd tenni. Egyelőre senkivel nem tudok megállapodni, mert ugye, nincs erre fölhatalmazásom, de próbálom a helyzetet földeríteni, és amint eljön a pillanat, és kapunk fölhatalmazást, én személy szerint kapok felhatalmazást az emberektől, akkor nyíltan meg fogom mondani, mi a helyzet. Az rosszabb, mint amit az emberek tudnak, meg gondolnak. Az adatok egy része nem korrekt, sokkal rosszabb a helyzet, ezt az emberek elé fogjuk tárni, az átadás-átvétel után. Utána meg fogjuk mondani, hogyan, miképpen fogjuk arra az átmeneti időre finanszírozni Magyarországot, amíg a magyar gazdaság vissza nem erősödik annyira, hogy a saját lábán is megtudjon állni. Mert a cél az az, hogy végre lekössük a nyugat-európai, vagy IMF-es lélegeztető gépről Magyarországot, helyette a saját lábán álljon, saját erejéből tudjon integrálódni a nyugat-európai és a világgazdaságba, és képes legyen saját magát fönntartani, amire ma nem képes. Tehát ez az első dolog.
A másik az a szerződés kérdése. Nagyon fontos ötletnek vagy indítványnak érzem, amit Varga Mihály terjesztett elő, hogy a magyar parlament pénzügyi és költségvetési bizottsága azonnal tartson ülést, és derítse föl, hogy a csudába került az a passzus az IMF-fel most módosított szerződésbe, amely azt mondja, hogy az ingatlanadót be kell vezetni Magyarországon. Ki kezdeményezte? Az IMF vagy a magyar kormány? Szeretnénk látni erről a tárgyalási följegyzéseket és jegyzőkönyveket. Ha a magyar kormány kezdeményezte, az súlyos dolog. Tehát nem is akarok fantáziálni, hogy milyen dolog az, amikor egy kormány a saját népe ellen egy külső hatalmat használ föl, hogy lenyomjon a saját népe által elutasított javaslataiból néhányat a saját népe torkán. Ne minősítsük még a dolgot! Az egyik lehetőség, hogy ők vetették föl, hogy ez legyen benne. A másik, hogy az IMF. Az meg milyen alapon? És ha az IMF fölvetette, akkor milyen alapon fogadta el a magyar kormány, miközben tudja, hogy az emberek elutasítják egyébként. Épp egy választáson fejezték ki ezt a véleményüket, s azt is tudják, hogy a következő kormány azonnal ki fogja húzni. Tehát ez egy sötét történet. Ugyanolyan sötét, mint ezeknek az uraknak az elmúlt hétéves kormányzása, az összes privatizációjukkal, offshore-ukkal,  vagyonkimentésükkel egyetemben, ezért alapos vizsgálatot igényel.
Cs. P.: - A te értelmezésed szerint, bár most már csak kettő percünk van, végül is mi történik most Magyarországon? Hiszen nem kell ahhoz közgazdásznak lenni, hogy az ember lássa, hogy ilyen megszorításokkal, amik vannak, tehát hogy egyre kevesebb pénzt hagynak az emberek zsebében, ezzel pont nem lehet egy gazdaságot beindítani. Ezzel csak a visszaesést lehet növelni.
- Ez valóban megérne egy külön műsort, hogy…
Cs. P.: - Mi folyik itt tulajdonképpen? De csak másodpercekben…
- … mi ebben az önérdek, tehát hogy és miképpen nyernek ezen a politikán ők. Az offshore-osok azok nyernek, afelől kétségünk ne legyen, beleértve a pénzügyminisztert, a miniszterelnököt meg a jegybankelnököt, tehát ez a társaság biztosan nem jár rosszul. A másik kérdés, az is lehet azonban, és néhányuk esetében ez a helyzet, hogy a fejben van a hiba. Tehát nem értették meg, hogy egy jelentős változáson ment át a Magyarországot körülvevő közgazdasági közeg. Ma Magyarországon még mindig azt a mantrát hajtogatja a kormányzópárt meg a balliberális elit, hogy a pénzügyi egyensúly, a költségvetési hiány mérsékelt szintje: az cél. Az a célja a gazdaságpolitikának. A pénz fontosabb, mint a munkahely, a pénz fontosabb, mint a növekedés, miközben az egész világ most egy másik szakaszba ér, azt mondta, hogy nem. A pénz ugyan fontos, de ma fontosabb a munkahely, ma fontosabb a növekedés, és igaz, hogy nem lényegtelen kérdés a költségvetési hiány mértéke, de annak csak bizonyos szinten tartása, magasabban vagy alacsonyabban való tartása, egy eszköz annak függvényében, hogyan tudunk munkahelyeket teremteni, hogyan tudunk növekedést beindítani. Ez egy másik korszak, amiben vagyunk, és úgy látom, hogy ők itt ragadtak a mieink, mármint a magyar kormányzók itt ragadtak valahogy a múltban. Ez egy másik fejezete az európai gazdaságtörténetnek. A válság időszakában egy új fejezetet nyitottak ki, ezért van az égbekiáltó különbség, amit ha ránézünk a világra, látjuk, hogy az jobb irányba halad, a magyar kormány pedig baloldalra húz. Egy egészen más gazdaságpolitikát egy régit erőltet, miközben a világban mindenki egy egész más, új gazdaságpolitikával próbálkozik.
R. P.: - Gyakorlatilag lejárt az időnk, de adásidőn kívül hadd kérdezzek meg még valamit. A vasárnapi beszédben, tekinthetjük köszönőbeszédnek is, amiben megköszönted a szavazatokat, a Fideszre adott szavazatokat azt mondtad a végén, úgy köszöntél el, hogy azzal az alázattal kell ezt a győzelmet elviselni, mint amilyen alázattal az előző két nagy országgyűlési veszteséget. Két mondatban ezt szánod esetleg a Fidesz szavazótáborának is? 
- Elsősorban nekik szánom.
R. P.: - És mit értesz ezalatt?
- Elsősorban az elbizakodottságtól szeretném magunkat óvni. Mondtam, hogy ötven százalékot, ha kapunk, ami tizenegy helyet jelentett, egy óriási siker, minden azon fölül ajándék. Tekintsük is úgy, hogy ajándék. A másik pedig, hogy – ami szintén egy külön műsort igényelne, mint a Péter által fölvetett gazdaságfilozófiai kérdés…
Cs. P.: - Gyere el jövő héten is…
- Nem cuccolok be azért ide, bár kétségkívül jó társaság ez, de vannak versenyképes lehetőségeim. De a dolog lényege az az, hogy amit én mondani szeretnék, hogy az igaz, hogy a szocialisták tragikusan kormányoztak. Igaz, hogy tönkretették az országot, és mindenfajta bajokban, fogyatékosságokban szenvednek, és igaz, hogy most legyőztük őket, és úgy tűnik, hogy talán sikerül majd még egyszer, egy még fontosabb választáson talán még nagyobb arányban, de ebből nem következik, hogy mi fogyatékosság vagy hibák nélkül valók lennénk. Tehát tudni kell a jobboldalnak, hogy nekünk is megvannak a magunk bajai, fogyatékosságai, erénybeli fogyatkozásaink. Ezeknek tudatában kell lenni, és ha nem figyelünk oda, és engedjük, hogy a bennünk lévő gyengébb tulajdonságok az egyébként most úgy tűnik, hogy inkább fölényben lévő jó tulajdonságaink fölé kerekedjenek, abban az esetben csalódás ér bennünket, az embereket is, és méltatlanná válunk arra a sikerre és bizalomra, amit most megkaptunk. Tehát az alázat az ambícióval összeférő, fontos korlátozó szempont, amit sohasem, politikus, aki hatalom közelében van, sohasem hagyhat figyelmen kívül. Alázat nélküli hatalom az a legveszélyesebb dolog az egyénre nézve is és arra a közösségre nézve is, aminek a szolgálatára pedig az ember vállalkozik.
R. P.: - Köszönjük szépen! Orbán Viktor volt ma a „Péntek 8” vendége. Jövő héten ismét várjuk Önöket. Minden jót, viszontlátásra!


orbanviktor.hu
