Ez becsület kérdése
2009.10.18.

            A Duna Televízió Heti Hírmondó című műsorában Szántó Georgina beszélgetett Orbán Viktorral.
        

 
A Szlovákiában megalkotott nyelvtörvény nem más, mint kulturális agresszió az európai értékek ellen - jelentette ki a Fidesz elnöke szombaton Rimaszombatban a Magyar Koalíció Pártja kongresszusán elmondott beszédében. A Heti Hírmondó a felszólalása után készített interjút Orbán Viktorral, a Fidesz elnökével, az Európai Néppárt alelnökével.


- Elnök úr, örülünk, hogy itt van. Sólyom Lászlónak azért ez nem ment ilyen egyszerűen, nem volt ilyen szerencséje augusztusban. Mit szól ahhoz, hogy az Unió illetékesei tulajdonképpen lezártnak tekintik ezt az ügyet?
- Értem őket, vagy érteni vélem az ő álláspontjukat. Többször elmondták már, hogy Brüsszel nem Moszkva, és ők nem óvóbácsik, akikhez el lehet szaladgálni a két rosszcsontnak, hogyha nem tud egymással zöldágra vergődni. Nem is javaslom Magyarországnak, hogy így viselkedjék, így tekintsen az Unióra. Ez egy nagyon súlyos eset, amiről most beszélgetünk, és alapvetően egy komoly jogsértés. Mind a két ország aláírt olyan szerződéseket, amelyek a személyek szabad mozgását garantálják. Az egyik fél – ez esetben Szlovákia – ezt megsértette. Ilyenkor nem udvarolni kell, hanem a jog mezejére kell lépni, és a jogi eljárást meg kell indítani. Az Európai Unión belül léteznek azok az eljárások, létezik az a bírói fórum, ahova ilyenkor fordulni kell, és a jognak, a saját jogunknak ez esetben érvényt kell szereznünk.
- És hogyha nemcsak a jog mezejét nézzük, mert ugye annak például lehet meglehetősen hosszú kifutási ideje, hanem azt vesszük alapul, hogy a jószomszédsági viszony helyreállítása vagy újraépítése lehet az egyik legfontosabb dolog, akkor mit lehet, vagy mit kell tenni, hogyan lehet – csúnya szóval – visszacsinálni? 
- Hát azt már nem hiszem, hogy lehet. Tehát visszafelé már nem hiszem, hogy alakítható bármi is. Széchenyi mondta egyszer, hogy a múlt elesett hatalmunkból, a jövőnek azonban urai vagyunk. Én magam is így érzem. Nézze, most, ugye, nem magyar belpolitikáról beszélünk, de azért hadd mondjam el, hogy én úgy készülök, meg úgy gondolkodok a szlovák–magyar viszonyról, hogy néhány hónap múlva választások lesznek Magyarországon, s azt mi szeretnénk megnyerni, szeretnénk felhatalmazást kapni a magyar polgároktól a kormányzásra, és szeretnénk a szlovák–magyar viszonyt, ha megvan a kormányzás lehetősége, új alapokra helyezni. Nekem személyesen is eltökélt szándékom, hogy új alapokra helyezzem a szlovák–magyar viszonyt, aminek az egyik fontos eleme a kölcsönös tisztelet lesz majd. De ami történt, azt nem tudjuk meg nem történtté tenni.
- Az Önök számára a kedvező eredményű választás meghozhat egy olyan helyzetet, hogy az eddigi tekintélyvesztés, ahogyan fogalmazott az MKP küldöttei előtt is, az eddigi tekintélyvesztés megindul – nem tudom – tekintély-gyűlés irányába?
- Hát, nézze, azt gondolom, hogy a magyar emberek azt akarják, hogy egy tiszteletre méltó kormányuk legyen. Olyan kormányuk, amelyet ők is tisztelhetnek, amely őket is tiszteli, és amely kormány az egész ország számára kivívja az elismerést és a tiszteletet a nagyvilágban. Én ilyen kormányt szeretnénk majd alakítani Magyarországon.
- És mi van abban az esetben, hogyha Szlovákiának olyan kormánya lesz, amely továbbra sem tiszteli különösebben a magyarokat, sem az itt élőket, sem a magyarországi magyarokat, sem a magyar kormányt esetleg?
- Biztosan meg fogom találni a módját annak, hogy a magyarok érdekét meg tudjuk, és meg tudjam védeni.
- Határon túli magyarok még, csak már más szemszögből: vajdaságiak. Így fogalmazott a közelmúltban, hogy a vajdasági magyaroknak – nem szó szerint idézem, de hogy – nagyobb megbecsülés kellene. Milyen tekintetben?
- Hát, nézze, a vajdasági magyarok egy fantasztikus eredményt értek el, amit az első magyar közvélemény valahogy nem respektált, vagy nem adta meg az érte járó elismerést. Azért ott egy nagyon hosszú harcot folytatott a Pásztor elnök úr által vezetett magyar közösség a saját autonómiájának a megteremtése érdekében. Ez egy váltakozó sikerű harc volt, váltakozó sikerű küzdelem, amely most úgy tűnik, hogy a siker irányába fordult. Úgy látom, hogy az új szerb kormánnyal a szükséges megállapodások megszülettek, és ezek a megállapodások nem maradtak papíron, hanem törvénnyé váltak. A szerb parlament nagyon fontos törvényeket fogadott el, ezek közül az egyik törvény kifejezetten fölhívja, arra biztatja a délvidéki magyarok közösségét, hogy regisztrálják magukat, állítsák össze a magyarok névjegyzékét, és utána válasszák meg, hozzák létre a nemzeti tanácsaikat, amely a magyarok ügyeivel foglalkozik majd a következő időszakban. Ez egy nagyon fontos, mondhatnám, történelmi lépés, de valahogy elsikkadt itt a szlovák–magyar csörték, pengeváltásának zajában.
- Ez, amit most elmondott, ez lehet egyfajta, ez a történelmi jelentőség lehet, egyfajta olyan precedens úgy összességében a határon túli magyarok számára, hogy az autonómia kifejezés és mindaz, amit ez tartalmaz, az egy újfajta címkét jelent majd, hogyha egyáltalán…
- Mi...
- … címkézhetünk?
- Igen, azt hiszem, hogy egyetértek Önnel. Tehát ha az Ön kérdését most egy tágabb összefüggésbe helyezzük, akkor azt tudjuk mondani, hogy nekünk itt, a Kárpát-medencében minden európai sikertörténetre szükségünk van, amelyet föl tudunk használni mintaként arra, hogy a saját jogainkat kiharcoljuk, és a saját életünket berendezzük a katalán autonómiától kezdve a brüsszeli nemzeti közösségek széles autonómiájáig, vagy éppen a Finnországban élő svédek nagyon fejlett autonóm önigazgatási rendszeréig. És nagyon fontos, hogy ne csak mindig nyugatról tudjunk példákat hozni, hanem itt a mi világunkban, a saját térségünkben, egy karnyújtásnyira tőlünk is történjenek olyan nagy horderejű politikai változások, legyenek olyan sikerek, amelyekre hivatkozhatunk. Egyébként van. A románok is nagyon komoly eredményeket értek el, nem a magyar viszonylatban éppen, hanem más tekintetben; a kettős állampolgárságról szóló törvényeknek egy széles skálája született meg a Kárpát-medencében Horvátországtól Szerbián át Romániáig. Most ez a nemzeti tanácsok dolga Szerbiában. Tehát én úgy érzem, hogy számos közép-európai tapasztalat, Kárpát-medencei jó példa született meg az elmúlt időben, amit sajnos a mostani Magyarország, a mostani magyar kormányzat nem használ, nem épít be, nem kamatoztatja. A következő kormánynak nyitott szemmel, füllel kell járni Európában és Közép-Európában is.
- Hogyha már a kettős állampolgárságot említette, azt mondta Semjén Zsolt, a KDNP elnöke, hogy a következő Fidesz–KDNP-kormánynak az egyik első lépése, már ami a határon túli magyarságot illeti, a kettős állampolgárság megadása lesz. Ez ilyen egyszerű, vagy valóban lehet ezzel számolni, terveznek, gondolkodnak rajta?
- Igen, ez ilyen egyszerű.
- Ennyi? 
- A magyar nép döntött ebben a kérdésben. Én a dolgot alapvetően becsület és demokrácia kérdésének tekintem. Magyarországon volt egy népszavazás. Aki a kérdést fontosnak tartotta, az elment, az elmentek leadták a voksukat: volt, aki igennel, és volt, aki nemmel szavazott. Többen voltak, akik igennel. Szerintem egy ilyen politikai tény, egy ilyen nemzeti akaratnyilvánítás kötelezi, még ha nem is jogi, de erkölcsi értelemben és politikailag mindenképpen kötelezi az ország vezetőit. A mostani kormány nem érezte úgy, hogy őt ez kötelezné. Én úgy érzem.
- Azzal akarnak-e valamit, vagy fognak-e, egyáltalán kezdeni valamit, vagy bele akarnak-e abba szólni, hogy a határon túli magyar politikai erők között azért rendszeresen lehet tapasztalni feszültségeket, belső feszültségeket. Az egy másik kérdés vagy egy másik dolog, hogy a határon túli politikai erők és a magyarországi politikai erők, vagy adott esetben a kormány között, de hogy határon túl is vannak, vagy mennek csörték.
- Sőt!
- Ebbe bele kívánnak… Sőt! Ebbe bele kívánnak-e szólni?
- Nem. Nézze, még Antall József kormánya, illetve ő maga, mint miniszterelnök lefektetett néhány elvet, amely kiállta az idő próbáját. Az egyik ilyen elv úgy hangzik, hogy nem szabad, hogy Budapest akarja megmondani Erdélyben, Délvidéken vagy Felvidéken, hogy az ott élő emberek számára mi a jó, és mi a rossz. Nekünk azért kell dolgozni, hogy szabadság legyen Délvidéken, Erdélyben és Felvidéken, legyen egy politikai közéleti szabadság, ne legyen elnyomás, és az ott élő magyarok szabadon dönthessék el, hogyan és miképpen akarják megszervezni a saját életüket. De ha megszervezték, akkor pedig, ahogy megszervezték, azt a formát tudomásul véve a budapesti kormányzat igyekezzen egy őket segítő politikát kialakítani. Ez az építmény, ez a konstrukció még Antall József időszakára megy vissza. Semmi okot nem látok arra, hogy változtassunk ezen, semmi olyasmi nem történt a Kárpát-medencében, amely érvényét vesztetté nyilvánítaná ezt az antalli gondolatot.
- És ezeket az ott élő vagy itt élő – hiszen itt vagyunk Rimaszombaton – magyarokat meddig kell vajon az Európai Unión belül nemzeti kisebbségeknek tekinteni?
- Hát, nézze, én úgy látom, hogy Európa lassacskán, a kelleténél egy kicsit lassabban, de azért csak tanul. Meg kell oldania olyan feladatokat, amelyeknek a megoldására a régi gondolatok már nem alkalmasak, a régi megközelítések, a régi észjárás már nem alkalmas. Nézze, Európa azért mégiscsak minden jogos kritikával együtt is azért a józan ész világa. Tehát az az elmúlt ötven-hatvan év, amit az Európai Unióhoz tartozó államok fölmutatnak, az maga volt a megtestesült józanság.
- Aham. 
- … és Közép-Európának is meg kell tanulnia, a közép-európai politikusoknak is meg kell tanulniuk, hogy a józan észre érdemes építeni a politikát. Na most, a józan ész azt mondatja itt, Közép-Európában, sőt itt, Rimaszombatban is és a Felvidéken is, hogy egy közösség jogai nem múlhatnak azon, hogy a közösség kicsi-e vagy nagy. Tehát nem az az érdekes, hogy nemzeti kisebbség vagy nemzeti többség, amiről beszélünk, hanem hogy létezik-e egy életképes közösség. Itt, a Felvidéken létezik egy magyar nemzeti közösség. Én ezt nem kisebbségnek gondolom, hanem egy nemzeti közösségnek, amely a szlovák állam alkotórésze, ha úgy tetszik, államalkotó nemzeti közössége.
- Jó, de hát azt azért látjuk, hogy nem mindenkinek van a fejébe töltve józan ész, hogy annak hogyan lehet a fejébe tölteni józan észt, vagy lehet-e egyáltalán? 
- Az idő a józan ész pártján áll, a józan ész oldalán áll. Mi leszünk egyre többen, és a végén Közép-Európában is a józan belátást követő politikusok lesznek majd többségben, ebben én biztos vagyok. Ha ebben nem hinnék, akkor nem ezt a szakmát űzném.
- Elnök úr, köszönöm szépen!
- Örülök, hogy meg tetszett kérdezni.


orbanviktor.hu
