Nem lehet egymillió "adósrabszolga" az országban
2011.10.28.

            A Kossuth Rádió 180 perc című műsorában Kiss Gábor István beszélgetett Orbán Viktorral.
        


- Elengedik a görög adósság felét, feltőkésítik a bankokat, és akár meg is négyszerezhetik az eurózóna pénzügyi mentőcsomagját. Csütörtökre virradó ezekről állapodtak meg az unió vezetői Brüsszelben. Orbán Viktor miniszterelnök is jelen volt ezen a tanácskozáson. Jó reggelt kívánok!
- Jó reggelt kívánok!
- Árulja el az ilyen tanácskozás kezdetén vannak még valóban eldöntendő kérdések, vagy a döntések elő vannak készítve, és csak rá kell bólintani a tagországok vezetőinek?
- Mikor hogy, tehát amikor szerencsésebbek vagyunk, akkor a pénzügyminiszterek már a miniszterelnöki csúcs előtt, illetve az úgynevezett Általános Ügyek Tanácsa, amiben a külügyminiszterek vannak, képes arra, hogy olyan mértékig előkészítse a döntéseket, hogy nekünk csak rá kelljen bólintani. Elég fegyelmezettek a miniszterelnökök, tehát ha valami jól elő van készítve, akkor ott már a tanácskozáson nem vezetnek elő újabb javaslatokat. Ez a mostani helyzet nem ilyen. Tehát most nem sikerült a kérdéseket olyan mértékig előkészíteni, hogy meg lehetett volna spórolni a miniszterelnökök egy héten belüli kétszeri találkozóját.
- Most anélkül, hogy pontosan belemennénk a részletekbe, de miről volt a legnagyobb vita, hogy mekkora részét engedjék el a görög adósságnak, vagy mennyivel emeljék meg az eurózóna pénzügyi mentőcsomagját? Tehát miről volt vita?
- Többedszer vitattuk ezeket a kérdéseket már. A legnagyobb vita most a bankok feltőkésítéséről volt. Tehát mindenki szenved ettől – politikai értelemben –, az összes miniszterelnök meg az országaik nem különben. Nehéz azzal együtt élni, hogy a gazdaságilag elvileg legjövedelmezőbb ágazata, vagyis a bankárkodás, a pénzkölcsönzés, illetve az ezzel foglalkozó cégek háromévente bekopognak azért, hogy ismét segítsük ki őket a nehéz helyzetükből. Tehát ez olyan, amikor az az érzése van az embernek, mint amikor a szomszéd kölcsönkér tőle, elkártyázza, és utána megint jön, és azt mondja, hogy fizessük még a kártyaadósságát is. Ezzel a kérdéssel nemcsak szakmailag, hanem politikailag is nehezen birkóznak meg a miniszterelnökök, mert otthon minden normális ember elégedetlen ezzel a helyzettel.
- Bár ha jól értjük a híreket, itt a többes szám első személy használata nem feltétlenül indokolt, tehát nem segítsük, merthogy Magyarország segítségnyújtása korlátozott. Ön azt emelte ki, hogy nem Magyarországnak – és nyilván nemcsak Magyarországról van itt szó – kell majd megmentenie más országok bankjait. Erről volt vita, Önnek érvelni kellett amellett, hogy ez így helyes?
- Korábban az előkészítő szakaszban volt ilyen, tehát bár én jelentettem be a jó hírt, hogy Magyarországnak egyetlen forintot sem kell fizetni más ország rossz bankjának helyrehozása érdekében, de az érdem Matolcsy Györgyöt illeti meg, hiszen a pénzügyminiszterek tanácskozásán ő vett részt ebben a vitában teljes súllyal, és ő érte el ezt a mostani megállapodást.
- Ugye, a konkrét döntés az, hogyha egy bank bajba kerül, elsősorban a részvényesek, másodsorban az anyaország és csak harmadsorban a közösségi pénz kerülhet szóba. 
- Igen, meg kell mondanom, hogy Magyarország azért volt ebben a vitában könnyű helyzetben, mert az a kevés magyar bank, amely létezik, azok közül is csak egy rendelkezik európai súllyal, az OTP, kiváló állapotban van, nagyon jól teljesít, tehát jól áll a lábán, nem úszott el a pénz, tehát azt kell mondanom, hogy így könnyű érvelni.
- Cserébe kellett valamit kínálni, tehát Magyarország miért áll jót, mi az, ami a kialakult helyzetben, a döntésben, az uniós csúcs döntésében Magyarországra ró terheket. 
- Magyarországra nem ró terheket szerencsére, mert Magyarország nem tagja az eurózónának. Ha az eurózónában lennénk, akkor róna terheket. Itt van például a szlovákok esete, akiknek be kell fizetniük egy olyan, az eurót megmenteni hivatott válsággal abba, ahonnan ezeket a veszteségeket, részben a bankokét, részben a görög államadósságét fizetni fogják. Ott kell nekik azért harcolni, hogy legalább a pénz egy részét ne kelljen befizetni, de így is nagyon megterheli őket ez a dolog. Minden közép-európai ország, amelyik csatlakozott vagy csatlakozni akar az eurózónához, azzal kell, hogy szembenézzen, hogyha baj van, akkor az euró megmentése érdekében neki is fizetnie kell, a szlovákoknál ez egyébként elérheti több százmilliárd forintnyi összeget is, amiről le kell mondaniuk, és át kell utalniuk a brüsszeli válságalapba.
- De ha ezek a döntések nagyjából korábban megszülettek, akkor miért volt feltétlenül szükséges az Ön jelenlétére? Vagy úgy is kérdezhetném, hogy mit tud hozzátenni egy eurózónán kívüli kisebb uniós tagállam ehhez a vitához? A nemzeti ünnepet is be kellett ezért áldozni.
- Amit itt tudni kell, az a következő, hogy amikor az eurózóna saját ügyeinek kérdését tárgyalják, akkor ott Magyarország nincs jelen, mert mi nem vagyunk tagjai az eurózónának. Ott nem huszonhét, hanem tizenhét miniszterelnök van jelen. De vannak olyan kérdések, amelyeket nem lehet eldönteni tizenhetes körben, mert az Európai Unió alapszabálya vagy alkotmánya, alapszerződése ezt huszonhetes körbe utalja. Például a bankok feltőkésítéséről a huszonhét miniszterelnöknek kellett dönteni. A görög adósságválság rendezéséről már csak tizenhétnek.
- Ha valamit, ugye, hozzá tud tenni egy ilyen tagállam ehhez a vitához, és egyre gyakrabban halljuk a válságkezelő módszerek között a nem szokványos kifejezést, és Magyarországon is van erre néhány megoldási javaslat, bár ha azt nézzük, hogy mi számít nem szokványosnak, ugye, az, hogy a görög adósságának felét, tehát százeurónyi görög adósságból ötvenet légneműsítenek, hát ez tekinthető nem szokványosnak. Magyarországon is vannak hasonló kísérletek; a végtörlesztés lehetősége, ami hát nem a szokásos módszerekhez nyúlt. Önt ilyenkor kérdezik a tagállami miniszterek ezekről a döntésekről, amelyek Magyarországon megszülettek?
- Hogyne, hiszen mégiscsak kollegák vagyunk, és mindenki küzd a saját gondjaival, és keresi azokat a megoldásokat, amelyeket mások sikeresen alkalmaznak. A mi szakmánknak – nem a miniszterelnökösködésről beszélek, hanem a politikáról – a lényege az állandó nyitottság. Tehát az, aki azt gondolja, hogy ő mindent tud, az ő megoldásai a legjobbak, és másnak nem lehet jó ötlete, az pillanatokon belül megbukik. Ez egy olyan munka, amikor éles füllel és éles szemmel kell járni a világban, és nézni kell, hogy mik azok a megoldások, amelyeket mások sikeresen alkalmaztak, és esetleg Magyarországon is sikeresen lehet alkalmazni. Én emlékszem, hogy gyerekkoromban úgy nőttem fel, az édesapám mérnök ember, emlékszem egy ilyen libaszínű Trabantunk volt, és a legnagyobb kaland az volt, ha el tudtunk jutni Csehszlovákiába. Akkor még volt Csehszlovákia. Az egész útról csak egyetlen dologra emlékszem, az édesapám mindig azt mondta, hogy mi ezt másképp csináljuk, aha ezt lehetne így is csinálni. Tehát ez az a szem, egy igazi mérnöki szem kell a politikához, amikor jön-megy az ember Olaszországtól Görögországig, és kiválasztja azokat a megoldásokat, amelyeket érdemes átgondolni a magyarországi megvalósíthatóság érdekében.
- A végtörlesztés lehetősége például nem ilyen. 
- Néha az elsőnek kell lenni, tehát van olyan, amikor mások még nem találták ki a megoldást, és akkor az ember rákényszerül erre, de a magyar szellemtől ez nem idegen, tehát azért mi mégiscsak a Rubik-kocka hazája volnánk, amit mi találtunk ki elsőnek, tehát az egyedi megoldások, a különös megközelítésmódra való képesség egy nagy magyar erény.
- De elképzelhető egyébként, hogy például más miniszterelnöknek ez szimpatikus lépés lesz, és megkérdezik Önt arról, hogy megy ez nálatok vagy Önnél?
- Sokat tudok mondani ilyet, persze, csak nem gondolnám, hogy ezt úgy kellene elmesélni, hogy dicsekszünk, mert Magyarország még nem áll elég jól ahhoz, hogy dicsekedjen, de az igazság az, hogy egyre több magyar intézkedést, megoldást vesznek át a többiek. Hát a bankadót mi vezettük be először, most már 14 országban van, a szlovákok talán a múlt héten vezették be. A végtörlesztés se egy olyan dolog, ahol a bankárok őszintén elmondják, hogy nem attól tartanak, hogy Magyarországon ez bajba sodorja őket, bár kétségkívül nekik is most itt terheket kell vállalni, hanem hogy majd mások is át fogják venni. A válságadókat mi vezettük be először, ma már majd minden országban létezik szektorális válságadó. Tehát azt kell mondanom, hogy az innovációban most Magyarország élen jár.
- Sőt az adósságplafon magas szintű jogszabályba emelése is terjed Európában. 
- Igen, de azt a lengyelektől vettem, bocsánat, hogy mondjuk egy olyan példát is, ahol nem a saját lovunkat dicsérjük, tehát azt a megoldást, hogy az államadósság mértékét érdemes a legmagasabb szintű jogszabályban, alkotmányban rögzíteni, én a lengyelektől tanultam.
- Igen, de éppen a tömeges végtörlesztés kockázataitól való félelem akadályozza azt meg, vagy akadályozta meg tegnap Magyarországon, hogy ugyanolyan jól reagáljon a BUX, a magyar tőzsde ezekre a hírekre, az uniós döntésekre, mint ahogy világszerte reagáltak a tőzsdék és a pénzpiacok. Magyarországon nem volt meg ez a hurrá optimizmus, azt mondják azért, mert a végtörlesztés kockázataitól tartanak a bankok.
- Ez így van. Ugyanakkor azt se felejtsük el, hogyha az elmúlt egy év külföldi elemzőinek Magyarországról írott tanulmányait nézzük, akkor ott az egyébként egyre javuló államadósság-mutató, az egyre jobb költségvetési hiánymutató és a Magyarországon futó szerkezeti reformok ellenére azért magasak a Magyarországnak nyújtott hitelek kamatai továbbra is. Merthogy ezek a bizonyos – úgy szoktuk őket nevezni – londoni elemzők, akik nem londoniak egyébként, tehát a pénzvilágból jövő elemzők úgy találják, hogy a magyar gazdaság eurónak vagy devizának való kitettsége magas. Ez elsősorban a miatt van, hogy a devizahitelek elfutottak. Most ezt fogjuk csökkenteni, tehát tulajdonképpen ha nem a bankárok saját zsebérdekének szempontjából nézzük a végtörlesztést, hanem közgazdaságilag gondolkodunk róla, akkor abban mindenki egyetért, hogy Magyarország devizakitettségének a csökkentése az egy jó gazdaságpolitika, csak nehéz megcsinálni úgy, hogy egyébként a bankoknak ne kelljen ebből terhet vállalni. Egyébként miközben a bankok – nehogy elsírjuk magunkat – vesztesége miatt a bankok korábban ennek a veszteségnek többszörösét megkeresték a magyar embereken. Az az igazság, hogy én nagyon sok olyan emberrel találkoztam, aki reális veszélyként beszélt arról, még ha most túlzásnak is tűnik majd, amit mondani fogok, hogy ő adósrabszolgaként fog meghalni. Hát évek óta fizet egy hitelt, törleszti a hitelt, és magasabb a még hátra lévő törleszteni valója, mint amennyi hitelt felvett, hát ezt hívják adósrabszolgaságnak. Én nem akarok egy olyan országban élni, miután az emberek úgy döntöttek, hogy ennek az országnak az egyik vezetője legyek, nem is fogok ilyen országban élni, meg fogom változtatni ezt a dolgot, ahol egymillió ember adósrabszolgasággal kell, hogy szembenézzen. Ki kell az embereket ebből segíteni, meg kell osztani a terheket, a bankok viszik a terhek kétharmadát, hetven százalékát és egyharmadát, harminc százalékát pedig a hitelfelvevők, vagyis az emberek. Azt gondolom, hogy ez Magyarország helyzetében történelmi tett. Történelmi tett, nem tudom, mikor lesz még egyszer lehetősége egymillió magyar családnak, hogy megszabaduljon ilyen tehertől, most kinyílt ez az ablak vagy ajtó: közlekedjenek rajta.
- Több jel mutat arra, hogy nagyon sokan fognak élni vele. Mi a következő lépés, és részben, tehát ebben a kérdéskörben, a devizahitel hegy lebontásában, mi a következő lépés, és részben az uniós csúcs eredményeiből is kiindulva? 
- Nézze, először is most támadnak bennünket, tehát ne áruljunk zsákbamacskát, a végtörlesztés miatt azért nagyon sok országban nagyon nagy bankok emelték fel a szavukat, itt az osztrák sógorok élen járnak egyébként ebben, és komoly támadások alatt áll Magyarország. Tehát az igaz, hogy a magyar családokat ezzel a lépéssel megmenthetjük az adósrabszolgaságtól, de akik kerestek ezen az adósrabszolgaságon, azok most harcolnak Magyarország ellen. Nehéz helyzetben vagyunk.
- Arról például lemondtak a bankok, hogy a görög adósságaikat valaha megszerezzék.
- Na, most ezt nem kívánnám Magyarországnak, tehát majd én, ugyan nem adhatok tanácsot egy hírszerkesztőnek és hírbemondónak, de azt javaslom Önnek, hogy a következő hetekben különösen figyeljen azokra a hírekre, amelyek arról szólnak, hogy nemzetközi tanácsadók érkeztek az unióból Görögországba. Már most több mint ötszázan vannak, akik oda fognak menni Brüsszelből. S akkor majd azt fogja hallani, hogy persze, a görög adósságválságot úgy kell kezelni, hogy privatizálni kell az ország vagyonát. Akkor Ön olyanokat fog látni, hogy kikötőket, fegyvergyárakat, közszolgálati műveket kell eladniuk a görögöknek. Ráadásul valószínűleg nem is fogják ezt bonyolítani, tehát Görögország térden áll, tehát a görögöket nem szabad irigyelni azért, mert az egyébként visszafizethetetlen méretű államadósságuk felét most leírták, még így is annyi maradt, amit soha sem fognak tudni visszafizetni, és megszabadítják őket az értékes állami vagyonaiktól úgy, hogy nekik ebbe befolyásuk rendkívül csekély lesz.
- Én arra gondoltam egyébként, hogy nem lehetetlen megértetni a bankokkal, hogy az elvárt nyereség nem minden esetben jön össze.
- Nézze, a bankadó ügyében egy évvel ezelőtt megértettük a bankokkal, hogy úgy nem lehet egy súlyos válságba jutott ország jövőjét felépíteni, hogy egyébként a nagy pénzintézetek ebben nem vállalnak szerepet; erről szólt a bankadó. Az adósrabszolgaságot sem lehet úgy megszüntetni, hogy egyébként a hitelezők nem vállalnak át ebből jelentős terheket. Ezeket mind megértik a bankok, csak azt nem kérhetjük tőlük, hogy ezt bólogatva, mosolyogva és tapsolva tudomásul vegyék. Nem, harcolnak és a bankok nemzetközileg rendkívül erős nyomásgyakorló csoportot képviselnek és a végén majd valahogy meg is fogunk egyezni, de az egyezséghez az út nagyon komoly konfliktusokon keresztül vezet.
- Mi következik mindebből, amit most végigbeszéltünk, a jövő évi költségvetésre, amelynek zajlik az általános vitája a parlamentben, és az adótörvény is készülőben van.
- A legfontosabb, hogy meg tudtuk védeni, vagy úgy látom, hogy a parlament meg tudja védeni a tavalyi adócsökkentéseket, tehát tavaly átálltunk egy családi adózásra, ugye, akinek gyermeke van, az jelentős összeget kivonhat az adózandó jövedelme alól. Ezt megvédjük, tehát ez megmarad. Az arányos, egykulcsos adórendszert is sikerül megvédeni, tehát tavaly olyan 500 milliárd forinttal több maradt az emberek zsebében, mint két évvel ezelőtt, ezt meg tudjuk védeni, és meg tudjuk védeni a tavaly végrehajtott vállalkozási nyereségadó csökkentésünket, ne felejtsük el, hogy a kis- és középvállalkozások vállalati nyereségadóját 19 százalékról 10 százalékra csökkentettük, és ezt meg tudjuk tartani. Tehát ezt tartom a legnagyobb eredménynek. Ugyanakkor a következő évi költségvetés fő szabálya az, hogy egyetlen olyan forintot sem költhetünk el, amit nem kerestünk meg, mert az államadósságot a költségvetés eszközén keresztül is feltétlenül csökkentenünk kell.
- Nagyon fogy az időnk, de a jövő évi adótörvényekről a mai újság egyik címlapja „Adóinvázió” címmel jelent meg. Változhat még az utolsó pillanatokban az adótörvény, mert sokféle új adó van, szám szerint több az adó.
- Ugye, itt az a helyzet, szám szerint több, de ne felejtsük el, hogy egy évvel ezelőtt vagy tízet megszüntettünk összességében, tehát nem állunk rosszul az adórendszer átalakításában. Na most, én mindig szoktam mondani a politikai ellenfeleinknek, hogy a legnagyobb baj az, hogyha elhiszik azt, amit mondanak kritikaként a kormányról. Megértem, hogy mondanak kígyót-békát, tücsköt-bogarat, de azért ne higgyék el, mert ha elhiszik, akkor tévedni fognak. Tehát nagyon gyakran az a helyzet, hogy nem az a baj, hogy keveset tudnak, hanem amit tudnak, az nem igaz. Ezt itt azért hozom példaként, mert összességében a magyar adórendszer ezekkel az átalakításokkal is Európa legversenyképesebb adórendszere lesz, ha végig tudjuk vinni az átalakítást. A parlament pedig arra való, hogy az utolsó pillanatig nyílt viták legyenek. Tehát az az elgondolás, hogy majd a miniszterelnök vagy a kormány megmondja, hogy milyen adórendszer legyen, a képviselők meg engedelmesen megszavazzák, ezt ugyan szokták mondani rólunk, de a valóságnak ehhez semmi köze. A képviselők az utolsó pillanatig vitázni fognak, és nekem még lesz egy nagyon nehéz mérkőzésem, egy nagyon nehéz találkozóm a saját parlamenti képviselőinkkel, amikor a módosító indítványokról történő végszavazás előtt végleges formájába kell önteni az adórendszert. De hát ők a nép képviselői, azért vannak ott, hogy javaslatokat tegyenek, és megvitassák a kormány előterjesztését.
- Orbán Viktor miniszterelnököt hallották.


orbanviktor.hu
