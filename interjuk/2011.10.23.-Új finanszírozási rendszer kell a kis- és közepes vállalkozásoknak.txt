Új finanszírozási rendszer kell a kis- és közepes vállalkozásoknak
2011.10.23.

            A Hír TV Kontraszt című műsorában Nagy Benedek beszélgetett Orbán Viktorral.
        


- Miniszterelnök úr, október 23-a van. 1956 és 2006 évfordulója, a budapesti események évfordulója, ennek ellenére mi mégis itt ülünk Brüsszelben. Miért?
- Ebből is látszik, hogy vannak olyan foglalkozások, amelynek űzői azok nem urai saját maguknak. Az én állásom például vagy az én munkám kifejezetten ilyen, mert ha a szívem szerint dönthettem volna, akkor ma én is Budapesten lennék, talán nem tévedek, ha azt gondolom, hogy Önnel együtt. Az Ön állása is olyan, hogy mások döntik el, hogy mikor hova kell mennie. Október 23 minden magyar számára kiemelkedően fontos évforduló, ünnep, esemény. Mi, akik a rendszerváltás oldalán álltunk és állunk, nekünk egyfajta hálaadáshoz hasonló ünnepség ez. Hiszen mi úgy gondoljuk, hogy minden, ami a mai magyar közéletben jó, vagyishogy szabadok vagyunk, vagy utazhatunk, hogy van magángazdaság, ismét az európai kultúra része lehetünk, hogy a keresztény kultúrához visszaköthette magát Magyarország, az csak azért vált lehetségessé, mert 56-ban a mi szüleink és nagyszüleink bátrak voltak, és megharcoltak mindazért, ami nekik már nem, de nekünk már osztályrészül juthatott. Ezért ez a hálaadásos hangulat minden 1956. október 23-ára emlékező ünnepség körül. No de még nem elég erős Magyarország ahhoz, hogy az európai politika menetrendjét és órarendjét hozzánk igazítsák, tehát ezért jönni kellett, mert Magyarország számára a legfontosabb döntések ma Brüsszelben születtek, illetve születhettek volna. Itt lehetett a legtöbbet tenni Magyarország érdekében, ezért volt itt mindkettőnknek a helye.
- A tervekről már lehet tudni, igazából ma semmiről nem döntöttek. De hogyha ezeket a körvonalazódó terveket vesszük, akkor az Európai Uniónak, ennek a mentőakciónak tulajdonképpen, akár a bankokat vesszük, akár az országokat, Magyarországra, a magyar költségvetésre milyen hatása lehet?
- Óriási döntések előtt állunk, és valóban minden nehéz kérdést sikerült alaposan megtárgyalnunk, de abban maradtunk, hogy különböző okokból döntéseket majd szerdán fogunk hozni, úgyhogy szerdán este hatkor a huszonhét miniszterelnök ismét találkozik majd, ezt a találkozót követi az eurózónához tartozó tizenhét európai uniós tagállam miniszterelnökeinek tanácskozása és aztán reményeink szerint döntései is. A görögök megmentésének a kérdése. Ott azért nagyon durva a helyzet, tehát azt kell mondanom, hogyha valaki Magyarországon néha arra szokott gondolni, hogy az államadósságot talán nem kellene visszafizetni, annak most el kellene utaznia Athénba, hogy körülnézzen, és lássa, hogy milyen az, amikor nem lehet nyugdíjat fizetni, amikor nem kapják meg a közalkalmazottak a fizetésüket, és nem tudják, hogy ez az állapot még mennyi ideig marad fent. Tehát a görög összeomlás elkerülése, egyáltalán Görögország működőképes állapotban tartása az egyik nagy feladat. 

A másik nagy feladat annak megakadályozása, hogy Görögország után újabb országok kerüljenek olyan helyzetbe, illetve állapotba, mint amilyenben ma Görögország van. A harmadik, ami sokakat meglep, megmondom őszintén, engem is a kelleténél váratlanabbul ért, az európai bankrendszer állapota, illetve az ebből fakadó kérdések. Ugyanis úgy tűnik, hogy jó néhány európai nagy bank bajba került, úgy tűnik, hogy a részvényeseik, a tulajdonosaik nem akarják, vagy nem tudják kisegíteni őket. Az államok, akikhez tartoznak, nem elég erősek pénzügyileg ahhoz, hogy pénzt tudjanak nekik adni, ezért most az a tervük ezeknek a nagy bankoknak, ami az Európai Unió a közös költségvetéséből, vagy valamelyik európai intézmény a saját költségvetéséből, ami tulajdonképpen az Ön meg az én meg az összes európai polgárnak az adóforintjait jelenti, na, majd abból kimenti őket. Itt elképesztő számokat lehet hallani, a legóvatosabb becslések is 100 milliárd eurónyi feltőkésítésről szólnak. Tehát azt is mondhatom, hogy eljött a pillanat, hogy az európai politikusok rendet tegyenek az európai bankok között. Ez így nem fog menni, tehát az lehetetlen, hogy három évvel a nagy hitelezési válság után, amikor rengeteg pénzt adtak a bankoknak az európai kormányok, három év után ismét kopogtatnak az ajtónkon, és azt mondják, hogy hát azt a pénzt ők rosszul használták fel, és most megint segítsék ki őket az adófizetők. Ez nem fog menni. Mint ahogy Magyarországon ez a gyakorlat már nem is folytatható, sőt Magyarországon épp fordított a helyzet, mert Magyarországon adót kell fizetniük, és Magyarországra a külföldi bankok éppen most visszahozzák a pénzt, amit korábban kivittek, mert a végtörlesztési kötelezettségének a devizahitelesek felé másképpen nem tudnak eleget tenni a külföldi bankok, csak ha visszahozzák a korábban kivitt nyereségük egy részét Magyarországra. 

Magyarországon más folyamatok zajlanak, mint Európában. De hát bennünket is érinteni fog az európai bankok válsága, hiszen nagyon sok, az eurózónához tartozó tagállam területén működő anyabank leánybankja működik Magyarországon, és az nem mindegy, hogy ezek a bankok hiteleznek, vagy nem. Sajnos az elmúlt egy évben nem hiteleztek, tehát azt kell mondanom, hogy a Magyarországon működő külföldi bankok kiviszik a pénzt Magyarországról, vagy hosszú ideig kifelé vitték a pénzt, és nem pedig hiteleket nyújtanak a magyar kis- és középvállalkozásoknak. A kormány számára az egyik legnagyobb fejtörést okozó kihívás éppen ez, hogy hogyan lehet megoldani a bankrendszer mellett olyan kis- és középvállalkozói finanszírozási rendszereknek a működtetését, amelyek kiváltják, vagy legalábbis részlegesen pótolják a banki hitelezést, amely egyre inkább elapad. Egyébként nemcsak Magyarországon, hanem más közép-európai országokban is, mert más miniszterelnökök is szóvá tették ma ezt a jelenséget itt, nemcsak én.
- Miniszterelnök úr, köszönöm szépen!


orbanviktor.hu
