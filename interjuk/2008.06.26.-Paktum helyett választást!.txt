Paktum helyett választást!
2008.06.26.

            A szocialisták is megkezdték a felkészülést az előre hozott választásra, hiszen, miként 2006-ban, átverik az országot - nyilatkozta Orbán Viktor a Heti Válasznak.
        


A szocialisták is megkezdték a felkészülést az előre hozott választásra, hiszen, miként 2006-ban, átverik az országot – tartja Orbán Viktor. A Fidesz elnöke nemet mond a jelenlegi parlamenti erőviszonyok paktumozgatással, üzleteléssel történő fenntartására.

– 2006 januárjában Sólyom László a Heti Válasznak nyilatkozva állította: „Nincs időnk, gazdasági kényszer a mielőbbi választás.” Most a Fidesz él ezzel a fordulattal, Gyurcsány Ferencnek mégsem telt ki az ideje.
– Van, akinek az ideje telik ki; van, akinek a becsülete. Egészséges demokráciákban utóbbi magával hozza az előbbit. De itt, Ady Endre földjén ez másképp van. Az elmúlt két évben ráadásul romlott a helyzet: magas inflációjú korszak köszöntött ránk, most már senki nem bazírozhat arra, hogy a világgazdaság előbb vagy utóbb visszatér a korábbi árszinthez, legyen szó akár az energiahordozók vagy az élelmiszerek áráról, akár a szállítás költségéről. Már a mai árak mellett is családok százezrei egyensúlyoznak a tönk szélén – jó előre elköltve következő havi fizetésüket –, s a számuk tovább fog nőni, hacsak egy új kormány nem hajt végre gazdaságpolitikai fordulatot.
– A Fidesznek hatalmában áll semlegesíteni a nemzetközi inflációs nyomást?
– Ehhez cselekvőképes kormányra és erős gazdaságra lenne szükségünk. Ehelyett itthon a világgazdasági hatástól függetlenül is elfogadhatatlanul magas az infláció, kétszerese-háromszorosa az erősebb országokénak. A világgazdasági korszakváltás okozta bajok tehát egy gyenge gazdaságra nehezednek – ilyenkor van igazán szükség tettrekészségre, új válaszokra, amelyekkel megvédjük a családokat. A kisebbségi kormány azonban képtelen minderre, a semmittevés pedig végzetes következményekkel jár.
– A jobboldali fordulat a nemzetközi tőkekivonás kockázatát hordozza, amit minimalizálnunk kell – hangsúlyozta a Baross Gábor Társaság színe előtt. Van tehát egy cselekvőképtelen kormányunk meg egy kockázatos Fideszünk?
– A kormányzati alkalmatlanság, hazudozás és tétlenség kiszolgáltatottá tette az országot, és a végletekig legyengítette a gazdaságot. Ilyen körülmények között minden változást érzékenyebben szemlél a nemzetközi gazdasági világ.
– Nem lehet jó a Fidesz híre pénzügyi körökben, ha az ex-valutaalapos Szapáry György személyében nemzetközi jószolgálati követet is hadrendbe kellett állítaniuk.
– Szapáry György vagy a befektetői tanácsunkat vezető Járai Zsigmond sorompóba lépése segít abban, hogy a nemzetközi pénzügyi-gazdasági világ is érzékelje: a Fidesz kormányzásra készül, az ország változás előtt áll.
– Miközben ön tőkekivonást minimalizálna, a kormány tőkebehozatallal büszkélkedik. Kecskemétre jön a Mercedes, Budapestre az unió innovációs intézete, Debrecen pedig neutronkutató központ befogadására pályázik.
– A mögöttünk hagyott két évben történelmi mélypontra esett vissza a működőtőke-beáramlás. Örülünk, ha vigasztaló eseményekről érkeznek hírek. Kijárnak ezek az országnak, hiszen többre képes, mint amit ma kihoz magából.
– Tényleg tud szívből örülni a Mercedes érkezésének?
– Komolyan kérdezi? Ami jó Magyarországnak, az jó a Fidesznek is. Ez akkor is így van, ha az MSZP hódol annak a szokásának, hogy milliókat költ sikerpropagandára, és csak utólag hozza nyilvánosságra, mennyibe is került a beruházó meggyőzése. Mindenesetre Kecskemétet és Debrecent fideszes polgármester vezeti: egy-egy ilyen üzleti döntés az ő munkájuk dicsérete is, hiszen a befektetők megbízható helyszínnek ítélik városaikat.
– A Fidesz kétéves válságkezelési időszakot ígér, Gyurcsány viszont reményt árul, mondván: a nehezén túljutottunk. Ön szerint melyik a vonzóbb ajánlat? 
– Ugyanaz történik, mint 2006-ban: az MSZP át akarja verni az országot, újra hazudnak az embereknek. Úgy tűnik, a szocialisták is megkezdték a felkészülést az előre hozott választásra. Arra a kérdésre, hogy hányszor lehet ugyanazzal a hazugsággal megvezetni egy országot, a politikatudomány nem ismeri a választ. A Fidesz ragaszkodik az egyenes beszédhez. A helyzet a kormányt kivéve minden¬ki számára világos: Magyarország egyre mélyebb válságban vergődik. A válság azonban kezelhető. A Fidesz – egyezséget kötve a társadalom főbb csoportjaival – készen áll a feladatra.
– Ha már egyenes beszéd: hibának tartja, hogy a Fidesz 2006-ban 14. havi nyugdíjat ígért? 
– Ez az én személyes vállalásom is volt; fenntartom, hogy egy általam vezetett kormány a ciklus végére elérte volna ezt az eredményt. Akárhogy lett volna, az MSZP tavaly elvett 30 ezer forintot minden nyugdíjastól, ugyanis a nyugdíjak vásárlóértéke egy év alatt ennyivel csökkent. Mi a kétéves válságkezelési időszakra is elköteleztük magunkat a nyugdíjak vásárlóértékének megvédése mellett.
– Nem kenyerünk az osztályharcos hozzáállás, de ön most népbarát vagy tőkepárti? Eddig eseményszámba ment, ha a populistának bélyegzett Orbán Viktort találkozóra hívta a „nagytőke”.
– Ez néhány – provincializmusban szenvedő – elemző problémája, nem az enyém. Számomra a kormányzás azt jelenti, hogy közös célok érdekében összehangoljuk a különféle társadalmi csoportok érdekeit. Csakis az önkörükben forgó „hozzáértők” látják egymással ellentétben álló dolgoknak a versenyképességet és a szociális biztonságot. A valóságban ez a két dolog szorosan összefügg egymással, egyik nem létezik a másik nélkül. Ha ugyanis az emberek nem egészségesek, nem műveltek és nincs szakmájuk, nem tud mire épülni a versenyképesség.
– Az egykulcsos adó nem feltétele a közép-európai versenyképességnek? Össznépi találgatás folyik, hogy az egy- vagy a többkulcspárti fideszes szakértőkre kell-e odafigyelni.
– Akad ilyen is, olyan is. Én a családi adózás híve vagyok.
– Ez esetben az egykulcsos rendszer kizárva.
– Az igazságérzet azt mondatja velem, hogy a kormánynak méltányolnia kell azon szülők erőfeszítéseit, akik a munka mellett gyermeket is nevelnek. Nem emberséges dolog úgy kiépíteni az adórendszert, hogy annak a gyermeket nevelő szülők vesztesei legyenek.
– A tőkéhez és az adókhoz való viszonya után térjünk át lelki-érzelmi kérdésekre. A Kéri-körből az a szövegrész is kiszivárgott, mely szerint nem akart győzni 2006-ban. Miért nem mondja, hogy ezt nem mondta? 
– Ha a véleményemre kíváncsi, kérdezze meg tőlem. Ha a kukkoló kisördög fészkelődik önben, forduljon Szilvásy úrhoz. Biztatom is a titkosszolgálatokat, hogy könnyítsenek lelkiismeretükön, és engedjék önnek meghallgatni a felvételüket. Ha a Fidesz elindul egy választáson, apait-anyait belead. Ez így volt 2006-ban is. Még akkor is, ha már a kampány közben kiderült, ez nem a mi időnk, mert az MSZP hazugságkampánya hatékony.
– Eztán is elmegy baloldali műhelyekbe?
– Mindenhová elmegyek, ahol szemernyi esélyét látom az értelmes párbeszédnek.
– Miért vált ki önből heves indulatokat, ha az államadósságról beszél? Többször „rajtakapta” már a sajtó, legutóbb a Baross társaságban.
– Mert a ma még fiatal, sőt gyermekkorban lévő magyarok jövőjét adják el, hogy hatalmon maradjanak – ez mélyen felháborít. A mi nemzedékünkkel is ezt tették a szocialisták az 1980-as években. 1990-től 2002-ig hatalmas erőfeszítéseket tettünk, hogy kikeveredjünk a bajból; a Fidesz kormányzása idején például 58-ról 53,4 százalékra csökkentettük az államadósság mértékét. Ma ez a mutató 67 százalékos, de ha reális lenne a forint euróhoz, dollárhoz viszonyított árfolyama, 70 százalék körül járnánk. Ez bűn a ma élőkkel és a még meg sem születettekkel szemben is.
– Ördögi kör: az MSZP-t meg az háborította fel, hogy az adósságátü­temezés emlegetésével rontott az ország hitelén.
– Nincs új a nap alatt: „hazudtunk reggel, délben meg este”… Az átütemezést ma egyetlen komoly szakember sem tekinti realitásnak, én meg hallgatok rájuk. Az adósságkezelés és -konvertálás viszont lényegi része a kormányzati munkának, melynek során a magasabb kamatokkal felvett hiteleket jobb feltételekkel megszerezhető kölcsönökre cserélik. Ehhez sikeres gazdaságpolitika kell – a Fidesz-kormány idején ezt eredményesen alkalmaztuk.
– Hogy újra alkalmazhatják-e, állítólag a liberálisokon múlik. Ha jól értjük, a korábban törpepártként emlegetett SZDSZ-től várja most a Fidesz, hogy „nemzetmentőként” viselkedjen. 
– Tetszik nekünk vagy sem, ma az SZDSZ húsz képviselőjén múlik, hogy lesznek-e előre hozott választások. Ugyancsak tény, hogy az SZDSZ érdemben reagált a népszavazás eredményére; kilépett a koalícióból, és olyan elnököt választott, aki nem vett részt a 2006-os hazugsághadjáratban.
– Ha Gyurcsány legújabb tervei sem nyerik el az SZDSZ tetszését, Fodor Gábor szakértői kormányt fog javasolni a parlamentnek. Ezzel nem lehetne kiváltani az önök kétéves válságkezelő kabinetjét? 
– 2006 őszén lehetett volna szerepe egy szakértői kormánynak, magunk is tettünk ilyen javaslatot. Mára azonban a választóknak elegük lett a bizonytalan hátterű kormányzásból, az ügyefogyott sodródásból, a mai parlamenti erőviszonyok paktumozó, üzletelő, mesterséges fenntartásából, amiben egy szavazat miniszteri széket is jelenthet. A mélyülő válság kezelése csak választói felhatalmazáson alapulhat. Ezt pedig nem paktumokkal, hanem választáson lehet elnyerni.
– Miért nem vállalta a mielőbbi választás érdekében a Fidesz, hogy – Fodor feltételeinek megfelelően – kétharmados győzelem esetén sem nyúl az alkotmányhoz, a választási és az állampolgársági törvényekhez?
– Mert kiráz bennünket a hideg a diktatúra észjárására épülő érveléstől. Valóban helyes lenne az, ha a politikai elit előre megállapodna, hogy kicselezi a népakaratot? Szalonképes lehetne ez egy demokrata számára?
– Akkor fordítsunk a dolgon: ha kétharmaduk lenne, módosítanák a fenti törvényeket?
– Aki ismeri a választási törvényt, tudja: az égiek beavatkozását feltételező csoda esetét leszámítva, a kétharmados győzelem túl van a realitásokon. Másfelől a Fidesz Erős Magyarország programjában világossá tettük, hogy mihez kérünk felhatalmazást. Fele¬ekkora politikai osztályt és Országgyűlést szeretnénk. A kettős állampolgárságot támogatjuk, a népszavazáson is az igenek voltak világos többségben.
– A köztársasági elnök hatásköre nem változna? Stumpf István például el tudná képzelni önt „megerősített” államfőként.
– Szögezzük le: a diktatúráról szóló látomásokkal nem Stumpf István, hanem az ellenfél traktálja a közvéleményt. A kulcsszavakat ismerjük: elnöki rendszer, alkotmányos átalakítás, ragály, dögvész. Olyan ez, mint amikor valaki álmában egy óriási árny elől menekülve remegő hangon kérdezi: mit akar tőlem? Az árny pedig felel: én? – hiszen ön álmodik engem.
– A Nézőpont Intézet felmérése szerint a jobboldaliak alig fele tartja alkalmasnak a Fideszt a korrupció felszámolására. Vagyis nem mindenki bízik abban, hogy önökkel véget érne a 200 milliós kormányszóvivői honlapok kora.
– Nem lesznek ilyen honlapok, egy másféle viszont már van. A www.korrupedia.hu oldalon összegyűjtöttük a jelenlegi kormány korrupciós hagyatékát, a hatalommal való visszaélés eseteit, amelyeket szálanként meg fogunk vizsgálni a kormányváltás után. Hallom, az MSZP a gyanús esetek listáját kéri tőlünk. Nos, ott van: lehet böngészni.
– A Fidesz a saját „gyanús” tagjaival szemben is szigorú lenne?
– A Fidesz a törvényesség és a rend pártja, a törvény pedig mindenkire vonatkozik. Maradjunk a tényeknél. A Medgyessy-kormány – egy közpénzügyi államtitkár személyében – külön vérbírót állított ránk. Több mint 130 ügyet vizsgáltak, családokat aláztak meg, életpályákat törtek derékba. Ám a gyanúba kevert személyek megvédték igazukat, elmarasztaló ítélet sem született. Ez önmagáért beszél. Minden kormányzó erőnek azt kívánom, hogy úgy tudjon a közvélemény szemébe nézni, ahogy 2002 után a Fidesz. Ha lesz kormányváltás, az MSZP is megkapja ezt az esélyt.


Heti Válasz - Bódis András
