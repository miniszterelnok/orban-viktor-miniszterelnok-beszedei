Nem lehet bohóctréfát űzni a népszavazásból
2007.09.20.

            Orbán Viktorral Krizsó Szilvia beszélgetett az MTV Az Este című műsorában.
        


Tegnap zárt körben emlékezett meg a Fidesz az őszödi beszéd nyilvánosságra kerülésének egyéves évfordulójáról. A rendezvényt Orbán Viktor beszéde zárta. Miután a pártelnök kora délután külföldre utazott, ma délelőtt készítettünk vele interjút itt a stúdióban.

- Az Este vendége tehát Orbán Viktor, a Fidesz Magyar Polgári Szövetség elnöke, jó estét kívánok, illetve jó reggelt kívánok, vagy nem is tudom mit kell mondani, délelőtt vesszük fel.
- Jó napot kívánok.
- Tegnap azt mondta, hogy évfordulóhoz érkeztek, ugyanakkor szeptember 18-án a Magyar Televízió ostromának volt az évfordulója és nem az őszödi beszéd nyilvánosságra kerülésének. Miért nem 17-én tartotta a beszédet?
- Mert parlamenti ülésszak volt.
- Ennyi van a háttérben?
- Hétfőn délután interpellációk, azonnali kérdések vannak a parlamentben és akkor ott kell lenni a képviselőknek, már aki tud.
- Egy évvel ezelőtt az utcán fejtette ki a véleményét. Most miért azt a formáját választotta, hogy zárt körben beszélt? Félt attól, hogyha az utcára mennek, akkor annak valamilyen következményei lesznek?
- Igen, a köznyugalom érdekében.
- Viszont a Le Monde-nak úgy nyilatkozott, hogy "a referendum érdekében meg fogjuk tartani az utca nyomását." Akkor ezt hogyan kell érteni?
- Hát, azt mindig lehet tudni, hogy mikor szervezünk mi egy szabadtéri rendezvényt, ott mi vagyunk a rendezők, lehet tudni, ott rengetegen vannak. A Fidesz nem szokta eltitkolni az ő rendezvényét, és általában a mi sorainkból is kikerül olyankor egy-két szónok. Az a mi rendezvényünk. Amit nem mi rendezünk, ahhoz nincs közünk
- Jó, de arra a kérdése, mert a kérdés az az volt, hogy kívánja-e folyatni a harcot, rendszeres utcai kormányellenes megmozdulásokkal, volt az a válasz, hogy a referendum érdekében meg fogjuk tartani az utca nyomását.
- Így van. Ez így lesz. Tehát gyűléseket fogunk tartani, ilyen október 23-a, mikor tisztességesen hozzánk méltó módon meg fogunk emlékezni, és nyilván a népszavazás az azzal jár, hogy lesznek rendezvények, nagygyűlések, találkozók, ahogy az lenni szokott egy kampányidőszakban.
- Ugyanebben az interjúban azt mondta, idézem szó szerint, hogy "az általunk képviselt demokratikus jobbközéptől jobbra nincs jelentős szervezet és nem is lesz. Mindenesetre ez része a személyes stratégiának." Ez pontosan azt jelenti, hogy mondjuk a szélsőjobboldali beállítottságúakat is integrálni akarja a Fidesz-be, vagy mit jelent ez pontosan?
- Nézze, én nem szeretem, ha a pártvezetők úgy beszélnek az emberekről, mint a saját tulajdonaikról. Az emberek azok nem tulajdonai egyetlen pártnak sem, ezért az én felfogásom szerint nincs eleve elrendelt szocialista, fideszes vagy nem tudom milyen szavazó. Emberek vannak, akik megoldásokat keresnek a saját életük problémái számára és azt nézik, hogy ki kínál ilyet, milyen eszmét, milyen programot, milyen cselekvési tervet. És én mindenkihez beszélek. Tehát szoktak azzal is piszkálni, hogy de a baloldali nyelvet is használom, és baloldali emberekhez is beszélek. Hát persze. Ők is Magyarország polgárai. Egy politikus vagy köz életi ember beszéljen mindenkihez. Jobboldaltól, ha úgy tetszik szélsőjobboldaltól a szélsőbalig, mindenki hallgathassa meg, és én azt javaslom mindenkinek, aki szélsőséges megoldásokat keres, hogy ne tegye. És arról szeretném őket meggyőzni, hogy vannak olyan mérsékelt, demokratikus megoldások, amelyeket nekik is érdemes támogatniuk. Ezt nem nevezném integrálásnak, ez a munkánk természete.
- De az, hogy például mindenkihez szólni akar, annak az is része, hogy mondjuk a Magyar Gárda megalakulásakor felszólalt az egyik fideszes képviselő?
- Mármint ki?
- Mármint Wittner Mária.
- Nézze, Wittner Máriának ebben az országban szinte mindenhez, ami a törvények keretén belül van, joga van. Semmilyen politikai korlátot soha nem állítottam, és nem is fogok állítani az ő szerepléseivel kapcsolatban. Őt halálra ítélték. Az 56-os forradalom után. Megszenvedte a kommunizmust, amiről ő beszél, amikor ő beszél a múltról, az előző rendszerről, a kommunizmusról, arról, hogy mit gondol a folytonosságról, a mostani hatalom meg a régi, őt halálra ítélő kommunista hatalom között, ez az ő privilégiuma. Szerintem jó, ha elmondja, amit gondol és még egyszer mondom, sem erkölcsileg, sem politikailag nem tartanám helyesnek, ha korlátoznám bármilyen mértékben az ő közéleti szereplését. Azt kérem természetesen, hogy mindig a békés, alapvetően szeretetre épülő, demokratikus megoldások mellett érveljen, hiszen a Fidesz ezt képviseli.
- Megváltozott a véleménye az Árpád-sávos zászlók használatáról azután, hogy szeptember 10-én a Parlamentben a köztársasági elnök erre hívta fel a figyelmet?
- Én a köztársasági elnök úr kérését akceptálom.
- Vagyis?
- Hát azt kérte, hogy mindenki fontolja meg, hogy valóban szükséges-e ezzel a zászlóval kifejezni, hogy - hogy is fogalmazott az elnök úr? -, hogy a szokásosnál is erőteljesebben elkötelezett a nemzeti értékek iránt. Én nem járok ilyen zászlóval tüntetni, mindenkinek megvan ehhez a joga, az elnök úr egy kérést intézett az emberekhez, én betartom az ő kérését, eleget teszek neki, de mindenkinek magának kell eldöntenie, hogy az elnök szava nála, egy ilyen személyes, de közéleti ügyben mennyit nyom a latba. Nálam sokat.
- Október 23-án egyébként lesz FIDESZ nagygyűlés?
- Lesz.
- Azt már lehet tudni, hogy hol lesz és milyen részvételi számra számítanak?
- Reményeim szerint már beadtuk a helyfoglalási engedélyt, én most azért nem nevezem meg a helyszínt, mert Magyarországon az a demokráciákhoz méltatlan játék folyik, hogy a kormányzat lefoglalja a gyülekezésre alkalmas tereknek a nagy részét, van amikor mindegyiket, ha megengedi, akkor egy nap türelmet kérek, hogy megnézzük, hogy lefoglaltuk-e már a kiszemelt helyszínt, remélem igen.
- Elnök úr, a köztársasági elnök beszédében azt is sürgette, még szeptember 10-én, hogy a politikai erőknek bizonyos nemzetstratégiai kérdésekben közös nevezőre kellene jutniuk ahhoz, hogy az ország jövője jó irányba haladjon. Mennyire fontos a FIDESZ-nek az ország jövője? Van-e annyira fontos, hogy a kormánnyal bizonyos kérdésekben megegyezzen?
- A Fidesz számára az ország érdeke a legfontosabb, ami jó az országnak, az jó a Fidesz-nek is. Ez az én politikai alapelvem és eszerint próbálom igazgatni a mi politikai családunk életét. A kormánnyal meg szoktunk egyezni bizonyos kérdésekben, tehát, ha ön fellapozza a parlamenti jegyzőkönyveket, akkor látja hogy számos alkalommal még kétharmados törvényekben is megegyezünk, és azok megvalósulnak. Legutóbb egy nagyon fontos kétharmados törvényt változtattunk meg közös akarattal, hosszú tárgyalások után úgy, hogy az ország érdekét szolgálja ez a végső törvényi forma, amikor a rendőrséget és a határőrséget összevontuk, ez egy alkotmányos rendszerben az egyik legfontosabb kérdéskörhöz tartozó ügy, meg is egyeztünk.
- Megegyeztek például a 100 napos programban is, nagyon sokan azt mondják, hogy a jelenlegi gazdasági helyzetnek a kiinduló pontja az, hogy akkor a Medgyessy-kormány idején megindult az osztogatás.
- De én ezzel sose értettem egyet, ezt én az önök stúdiójában többször elmondtam, ha akarja megismétlem. Nem az volt a probléma, hogy Medgyessy Péter emelte a fizetéseket, az nagyon helyes volt. Tehát én egyetértek azzal, hogy a politikának az a végső célja, hogy azok az emberek, akik dolgoznak, azok a munkájukért minél magasabb bért kapjanak, és tisztességesen meg tudjanak élni. És a munkán keresztül...
- ...de akkor is ez a cél, ha esetleg a gazdaság jelenlegi helyzete ez nem biztos, hogy lehetőséget ad erre?
- De erre a lehetőség megvolt. Hát ott hagytunk a kasszában 350 milliárd Ft-ot. Tehát a Fidesz-kormány, a polgári kormány úgy fejezte be a működését, hogy a magyar költségvetés kiváló állapotban volt, több mint 300 milliárd Ft volt kasszában, az államadósságot lehoztuk 57 százalékról 53-ra, tehát csökkenő trend volt. Lehetett ilyen lépéseket hozni. Nem ez volt a baj. A baj az az volt, hogy miközben ezeket a lépéseket meghozta az akkori kormányzat, ehhez nem társított gazdasági növekedést élénkítő lépéseket. Tehát kellett volna folytatni Széchenyi-tervet, kis- és középvállalkozási programokat, hogy még érthetőbben...
- ...azért ezeket mind folyatták.
- Nem folytatták, dehogyis. Ezeket szépen, van, amit gyorsan megszüntettek, van, amit pedig lassan kivezettek. Ha visszaemlékszik, még régen volt ez a polgári, bizonyos polgári kormányzás, ott volt egy zsinórmérték, amit mi követtünk, hogy persze nem lehet mindig pontosan betartani, de az irány az érvényes. Hogyha egy gazdaság növekszik, márpedig a cél az, hogy növekedjen, termeljen többletjövedelmet, akkor mindig vigyázni kell arra, hogy jó arány alakuljon ki. Én egy 50-50 százalékos arányt alakítottam ki miniszterelnökként. Hogy a keletkező többletforrások 50 százaléka menjen béremelésre, életszínvonal-javításra és 50 százalék pedig mindig a gazdasági növekedés fenntartására, illetve gyorsítására, mert az hozza meg a jövőt. Ez az arány borult fel és ezért kezdődött meg 2003-tól egy téves gazdaságpolitika.
De nem önmagában nem a bérek emelésével van gond. És ne haragudjon, én mindig, hogy mondjam, értetlenül állok ez előtt, hogy a béremelést, a nyugdíjemelést, azt mint valami ördögtől való rossz dolgot tüntetik fel, akár elemzők, akár pedig politikusok. Hát a munkánknak az az értelme, hogy aki rászoruló Magyarországon az megkapja a segítséget az államtól, aki pedig dolgozik, az úgy érezze, hogy a hónap végén még marad pénze abból a bérből, amit a munkájáért kapott. Ne az a helyzet legyen, ami szociális válságot idézett elő Magyarországon, hogy az emberek dolgoznak és a hónap végén elfogyott a pénz, sőt van, hogy hiteleket kell felvenniük, ez a szociális válság lényege, a megélhetés költségek maguk alá temetik a családokat.
- Ebben Önnek igaza van, de ugye ön hivatkozott a tegnapi beszédében pl. a francia példára, Nicolas Sarkozy éppen most jelentette be, hogy a jelenlegi szociális rendszer tovább nem tartható, mert pénzügyileg nem tudja Franciaország finanszírozni, a reformoknak jóval nagyobb léptékűeknek kell lenni, az eddigi koherencia nélküli kis lépések nem elegek.
- A francia köztársasági elnök programjának nem ez a lényege, ez az egyik fele. A programjának az a lényege, hogy az emberek dolgozzanak. A mostani - ugyanis Franciaországban 35 órás munkahét van, nem úgy mint nálunk ugye?
- Ezt is felül akarják éppen most vizsgálni a szakszervezetekkel.
- De az e dolognak a lényege, hogy azt mondja, franciák dolgozzatok valamivel többet, többet is fogtok keresni. A francia elnök programjának középpontjában két program áll. Teljes foglalkoztatottság, Sarkozy úr programja a teljes foglalkoztatottságot célozza meg és, hogy a több munkáért több bér járjon. Ez a program lényege, ez egybeesik a mienkkel.
- Elnök úr, egyébként a Sarkozy-találkozó kapcsán számtalan találgatás napvilágot látott, hogy miért volt annyira rövid az önök találkozója.
- Mennyire?
- Ön ott volt. Mindenféle megjelent a sajtóban, megjelent az 5 percig tartott, 10 percig tartott. 12 percig.
- Ez mind hazugság.
- 20-25 percig. Mondja el akkor, hogy mi történt azon a találkozón.
- Hát egy kétoldalú találkozóra került sor, ami rendesen lebonyolódott úgy, ahogy előzetesen megbeszéltük, vagy előkészítettük. Jó hangulatú találkozó volt, nekem munkatársam volt a köztársasági elnök úr egész addig, amíg köztársasági elnök nem lett, mert az Európai Néppártban, ahol én alelnökként dolgozom, ő képviselte a pártját. Meghívott, ez volt a találkozónk legfontosabb pontja egyébként, hogy meghívott Franciaországba.
- Jó, akkor beszéljünk arról, hogy mi a helyzet a népszavazásról, amiről szintén szót ejtett tegnap. Azt mondja, hogy véleménye szerint ellentétes tartalmú kérdéseket nem lehet feltenni. Mi van ha mégis felteszik, most egy közvélemény-kutatás azt bizonyította, hogy az emberek tulajdonképpen ellentétes tartalmú kérdések között nem tudnak választani, ide-oda ugyanúgy ikszelgetnek.
- Nézze, én képtelen kérdések találgatásába nem bocsátkozom, a jogállamnak vannak alapelvei, ezért mondtam, hogy nem összeomlik, hanem bohózatba fullad a magyar alkotmányos rend és a jogállamiság, hogyha egymással ellentétes taralmú kérdések kerülnek egyszerre népszavazásra. Szerintem ez nem összeegyeztethető, azzal az alkotmányos berendezkedéssel, amiben mi élünk. De a döntés, nem az én hatásköröm, hanem a köztársaság, bocsánat, hanem az Alkotmánybíróságé, ők fogják eldönteni, én csak, ha szabad azt mondanom, jogvégzett, bár botcsinálta jogászként és a jogállam és az alkotmányos rend iránt elkötelezett politikusként mondom ezt, hogy a Jóisten mentsen meg bennünket attól, hogy az egyik legfontosabb demokratikus intézményt ebbe a bohóctréfába süllyesszék és bohócsipkát tegyenek a népszavazás fejér. Nem lehet viccelni és szórakozni az emberekkel. A magyar rendszer ugyan parlamentáris rendszer alapvetően a parlament működésén keresztül tartjuk fenn kellene fenntartanunk a demokráciát, de nagyon fontos elem, az emberektől elvehetetlen jog, hogy bizonyos kérdésekben közvetlenül mondják meg, hogy mit akarnak és mit nem akarnak. Ebből nem lehet tréfát és bohócságot űzni.
- Elmondják a véleményüket, tegyük fel, hogy az a végeredmény születik, amire önök számítanak, miszerint azt mondják, hogy ne legyen vizitdíj, ne legyen napidíj, de akkor hogyan tovább? Miért mondják most is azt, hogy ezzel egy öntisztulási folyamat kezdődik és ezzel egészen új politikai képlet lesz Magyarországon, hiszen maximum annyi történik, hogy megváltoztatja a kormány a parlament által elfogadott törvényeket.
- Hogy a kormány mit csinál, azt most ne válaszoljuk meg a kormány helyett, majd meglátjuk. Hanem inkább törődjünk azzal, hogy a mi kezdeményezésünknek mi az értelme. Kétségkívül igaz, hogy az emberek számára a legnagyobb megpróbáltatást jelentő a szociális hálót szétszaggató kormányzati intézkedéseket hatályon kívül szeretnénk helyezni. Azt akarjuk, hogy Magyarországon az egészség ne legyen üzlet, ne legyenek kiszolgáltatva az emberek az egészségügyön keresztül profitot szerezni akaró tőke érdekeinek. A piacnak a határvonalát itt meg kell húzni, nem engedhetjük be az alapvető orvosi ellátásba a piacot. Ez a mi álláspontunk. Ott nem hasznot, tőkét, profitot kell előállítani, hanem meg kell gyógyítani az embereket. Ott az ember fontosabb, mint a profit.
Az üzlet más területein ez nem így van. Ezzel a rideg ténnyel érdemes szembenéznünk. Tehát azt akarjuk, hogy ezeket a döntéseket annulálja, törölje a magyar nép. Ugyanezt akarjuk a tandíjjal is, elfogadhatatlannak tartom azt, hogy ma egy mondjuk két pedagógus szülő és két gyerekből álló család esetében azon kell gondolkodni a szülőknek hogy melyik gyerek nem mehet egyetemre, mert nem bírják ki a félévente 100- vagy 150 ezer Ft-nyi tagdíjat vagy bocsánat, tandíjat. Ez azt jelenti, hogy ma Magyarországon az előrejutás, a tanulás útján való szociális pozíciójavítás lehetőségei beszűkülnek, rácsapják ezekre a családokra az ajtót. Tehát ez az első dolog.
- Azt tegyük hozzá, hogy azért a kormánynak van számos olyan intézkedése, hogy ugyan van vizitdíj, de nagyon sokan, akik nem tudják fizetni a rászorultak, különböző betegségben szenvedők, mentesülnek a vizitdíj fizetése alól. Van a tandíj, aminek van...
- ...vannak kivételek, de ettől még az emberek többségének fizetni kell. Ha az emberek többségének nem kell fizetni, akkor miért vezették be? Ha ez nem jelentőségteljes összeg, akkor miért vezették be?
- Még egyszer kérdezem, ha úgy döntenek az emberek, hogy eltörlik a vizitdíjat, napidíjat és, hogy erre gyakorlatilag törvényi kötelezettsége lesz a parlamentnek.
- Még egy dolgot mondanak, bocsánat ezzel az emberek azt is mondják, mert éppen ezek a kérdések voltak azok, ahol becsapták az embereket, félrevezették és megtévesztették. Hiszen, amikor én személy szerint is feltettem ezt a kérdést választási kampányban, hogy lesz-e vizitdíj, lesz-e tandíj, fizetni kell majd az egészségügyért, tanulásért, azt mondták, nem, ez nem igaz, a Fidesz hazudik, és riogat. Kiderült, hogy mi az igazat mondtuk, ők pedig hazudtak. Vagyis magyarán arról van szó, hogy miközben mi tiszteletben tartottuk az embereket, mert azt gondoljuk, hogy meg kell mondani mire készül egy leendő kormány, aközben a szocialisták semmibe vették az embereket és ez egy demokráciában nem lehet eltűrni, és itt az emberek azt is kimondhatják, hogy nem akarnak egy olyan országban élni, ahol a kormány semmibe veszi az emberek véleményét. Tehát a jelentése a népszavazásnak...
- ...tehát még egyszer, akkor ön szerint a népszavazás ezt mondja ki?
- Hát ezt is, azért mondom, hogy több rétege lesz ennek, én úgy fogalmaztam tegnap a beszédben ha már ön ezt ideidézte, hogy a népszavazás a demokrácia önmegtisztulásának az eszköze lesz.
- Meglátjuk. Köszönöm szépen, hogy itt volt nálunk.
- Köszönöm a lehetőséget.


orbanviktor.hu
