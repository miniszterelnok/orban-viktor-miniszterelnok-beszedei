Magyarország a túlélésért küzd
2009.03.9.

            A HírTV Rájátszás című műsorában Orbán Viktorral Ókovács Szilveszter beszélgetett.
        


- „Igen, területi követeléseink vannak” - így fogalmazott pénteki, immár 11. országértékelő beszédében Orbán Viktor, párhuzamot vonva a rendszerváltozáskori és a húsz évvel később ugyancsak csődközelbe került Magyarországot elemezve. Aki az elmúlt 72 órában megszólalt, szinte mind más olvasat szerint helyezett el más-más hangsúlyokat a szövegben. Most a szónoké magáé a lehetőség. A stúdióban a Fidesz - Magyar Polgári Szövetség elnöke. Jó estét kívánok, Elnök úr!
- Jó estét kívánok!
- Nem volt rövid beszéd, hosszú beszéd volt, ezért is kérem most Önt arra, hogyha mondjuk újságírószemmel elemezné a saját szövegét, akkor ezzel a kiemelő tollal melyik mondatot, ha csak egyet választhatnak, melyik mondatot jelölné meg?
- Ön lehetetlent kér tőlem. Egy jó beszéd arról ismerszik meg, már hogyha volt idő, tehát nemcsak néhány percnyi lehetőséget kapott, aki beszélt, hogy ahány ember, annyiféle érdekességet talál benne. Tehát annak van egy sajátos fénytörése. És minél több fénytörése van egy beszédnek, annál izgalmasabb. Tehát én örülök annak, hogy mindenki fűt-fát, tücsköt-bogarat mond róla; ez azt jelenti, hogy mindenki valami mást tartott benne, talált benne érdekesnek. Úgyhogy én nem is szűkíteném le az érdeklődést egyetlen mondatra.
- Ami a műfaját illeti, ez most országértékelő, évértékelő, kampányindító vagy esetleg programbeszéd volt-e?
- Tudja, ez egy hagyomány – talán innen lehetne ezt megérteni. Ezt a hagyományt mi teremtettük meg Magyarországon. Nem állítom, hogy saját kútfőből kizárólag, mert más országokban is ismert az, hogy egy-egy politikai közösség, család, annak mindenkori vezetője évente egyszer kiáll az ország meg a saját híveinek teljes közönsége elé, és elmondja, hogy látja a helyzetet, hogy látja a legfontosabb kérdéseket, és merre véli fölfedezni a jövő irányait. Nekem a legrokonszenvesebb ebben a műfajban – bár kötetlenebb körülmények között szokott megtörténni – az a hamvazószerdai beszéd, ami Bajorországban szokásos. De ott egy hatalmas sörsátorban történik meg. Tehát nem annyira közép-európai módon, értelmiségi közegben, mint ahogyan, azt hiszem, mi ott mutathattunk most a Millenárison.
- Egyébként furcsa is lett volna, hogyha programbeszédnek aposztrofálja, hiszen leginkább a kormányoldal részéről azt látjuk, hogy a bizonyos konkrétumokat keresik az Ön beszédében, de egy érdekes példa talán megmutatja, hogy ha még több konkrétum lett volna benne, akkor hogyan viselkedne a sajtó vagy a politika. Tudja-e már, hogy az újpesti hentest megkeresték?
- No, és APEH?
- Nem, nem, megkereste a sajtó. Fiatal internetes csapat...
- Ez a jobbik eset…
- … de azt mondták végül, hogy Ön valóban járt azon a piacon, tehát…
- Szoktam járni, nem csak…
- ... innen a példa valós.
- ... jártam. Hanem én úgy gondolom, hogy egy bizonyos életkor után – én lassacskán ezt a határt már magam mögött hagyom – az embernek van fodrásza, van hentese, van zöldségese. Tehát az ember bizalmi alapon és a maga mögött hagyott évek tapasztalata alapján jár bizonyos helyekre. Én így vagyok már ezzel. Én az újpesti henteshez járok. Néha a nagycsarnokban is megfordulok, nem mondom, de azért, ha tehetem, kimegyek Újpestre.
- Ahogy láttam a filmből, több hentes is van, tehát nem minősül reklámnak a mostani mondat. De akkor a lényegre térve: miért érezte azt, hogy akár félórán át is fontos modellszerűen foglalkozni a válság okaival és tüneteivel?
- Azért gondoltam ezt szükségesnek, mert bár ha az ember a világsajtót valamelyest követni próbálja, akkor láthatja, hogy a mostani helyzetnek az átfogóbb értékelése egyáltalán nem ritka, mégis Magyarországon rendkívül provinciálisak vagyunk. Provinciálisak azok, akik a közügyekkel foglalkoznak. Martonyi Jánosnak szokott ez a példája lenni, de most már teljesen rímel a magyar helyzetre, hogy létezett valaha itt Közép-Európában egy olyan újság, amelyet úgy szerkesztettek a szerkesztői, hogy a lap, az oldal fölé fölírták, hogy hírek a világból, amik jók nekünk, s hírek a világból, amik rosszak nekünk. Most már lassan az egész – hát az túlzás, hogy az egész, de egyre gyakrabban érzem úgy, hogy a megszólalók fejében is – így néz ki a világ: hírek, amik jók nekünk és hírek, amik rosszak nekünk. Na, most így nem lehet gondolkodni nagyobb összefüggésekről, jövőről, világról, az abban elfoglalt helyünkről, az előttünk álló lehetőségekről. Saját magunknak szűkítjük le a megoldási lehetőségeinket, hogyha képtelenek vagyunk befogadni a világot, ha nem teszünk kísérletet arra, hogy befogadjuk a világot a maga teljességében. Én próbálom ezt a provincializmust valahogy a magam képességei szerint, amelyek nyilván korlátozottak, de a magam képességei szerint valahogy tágítani.
- Igen. Hát befogadni sem egyszerű még egy ilyen elemzést sem, az viszont a hangsúlyokból nyilvánvalóvá vált, hogy az új irány az fontos Önnek és a Fidesznek. De merre van ez az új irány, és hogyha erre gondol, és Önt hallgatja, mondjuk egy elcsapott olvasztár, vagy egy az ereje végét mindennap felmorzsoló tanárnő, akkor mire gondoljon: neki személyesen mit kéne másképp tennie?
- Hát neki személyesen semmit nem kell másképpen tenni...
- Nem is felel ő semmiért?
- Hát, javarészben nem. Az én fölfogásom szerint – olvasztárt mondott ugye, meg…
- Hát a dunaújvárosi hírekre gondoltam.
- ... meg tanárnőt. Szerintem ők ma nem tanítanak rosszabbul, és nem olvasztják rosszabbul a vasat, mint tették ezt egy éve, két éve, négy éve vagy öt éve. Tehát az, hogy az ország egy 2002-ig futott emelkedő pályáról és szép kilátásokról oda bukott vissza, ahol most található, arról nem a fizikai munkások, és nem az értelmiségiek tehetnek, hanem az a kormányzat, amely képtelen volt az egyébként Magyarországon sokat dolgozó emberek munkáját úgy becsatornázni, hogy abból folytatódjék az a fölemelkedés, az kerekedjen ki belőle, amely korábban jellemezte az országot. Tehát azt kell mondanom, hogy az embereknek nincs miért szemrehányást tenniük saját maguknak. Inkább azt mondanám, hogy ha valamin érdemes elgondolkodni az az, hogyan etették meg velünk kétszer egymás után ugyanazt a romlott ételt egy választáson, mert végül is, így vagy úgy – most a gyakran vitatott csalások kérdését zárójelbe téve –, de így vagy úgy, és még hogyha csak paraszthajszállal is, de valamennyi többsége azért csak lett a szocialistáknak. Mégiscsak oda szavaztak többen. Ennek oka van. Erről érdemes inkább gondolkodni, hogy a modern világban egy fizikai munkás meg egy tanárnő mennyire ki lehet téve azoknak a manipulációknak, amelyek aztán befolyásolják az ő szavazatát, amit aztán később persze már megbán, és majd ki is tudja javítani. Tehát a dolog nem reménytelen, csak addigra már eltelnek az esztendők.
- Azt akartam az imént csak közbevetni, hogy van ellenvélemény: van, aki azt mondja - éppen nálunk a múlt héten járt a bankszövetség egyik vezetője, és arra utalt, hogy van, még akár egy óvónőnek is van felelőssége abban, hogy az ország ma ide került. S többen említik azt, hogy például az emberek minden figyelmeztetés dacára eladósodtak devizában, és most éppen miattuk kéne annyira vigyázni a forintra, mint ahogy nem sikerül.
- Hát először is, itt valami félreértés lehet. Ugye, mindig jó, ha az ember körülnéz, tehát a saját bajaiból, nyavalyáiból kiemeli a fejét. Amikor Csehországban és Lengyelországban észrevették, hogy a devizahitelezés kezd elszaladni, akkor az állam a saját hatóságain keresztül ennek gátat vetett, tehát megakadályozták. Szerbiában, amikor kiderült, hogy ebből baj lesz - megakadályozták. Magyarországon az ország vezetői - beleértve a bankárokat is - bíztatták az embereket, hogy vegyék fel a devizahiteleket. Tehát Magyarországon ma a magyar államot, a magyar állam hatóságait, annak vezetőit nagyon komoly felelősség terheli azért, hogy az emberek devizában adósodtak el. Nem akarom azt mondani, hogy az embereket, a devizahiteleseket semmilyen felelősség nem terheli. De hát gondoljuk végig a dolgot még egyszer! Beszéljünk, mondjuk, egy vasmunkásról, vagy beszéljünk egy pedagógusról; hát ők nem pénzügyi szakemberek. Ők azért fizetik az adójukat, hogy az abból fönntartott hatóságok vigyázzanak a pénzügyi rendszer stabilitására, és hogyha kockázatokat észlelnek, akkor kellő időben ezt jelezzék. Egyébként a Fidesz 2007-ben, emlékeim szerint, adott is be olyan parlamenti indítványokat, amelyek fogyasztóvédelmi oldalról, a bankrendszeren belüli anomáliákat tették szóvá. Ezeket nem tudom, hogy napirendre vették-e, de biztosan nem fogadták el a szocialisták. Tehát még csak azt se lehet mondani, hogy ne lett volna néhány ember Magyarországon - mi közéjük tartozunk -, akik kellő időben figyelmeztettek volna erre. De ha elolvassa valaki az OTP elnökének nyilatkozatait, ahol elmeséli, hogy az OTP hogy került abba a helyzetbe, hogy bele kellett mennie a devizahitelezésbe, az nagyon tanulságos lesz. Tehát azt kell mondanom, hogy legalább, legalább felerészben a magyar állami hatóságokat felelősség terheli azért, hogy az emberek devizában adósodtak el, és azt gondolom persze, hogy a bankok felelőssége is megáll ebben az ügyben.
- Akkor, amikor a beszédben a nemzeti pénzpiacok nemzeti felügyeletéről beszél, és az erősebb államot sürgeti, akkor esetleg ez odáig is elhathat, hogy mondjuk, Ön nem engedné, hogy a tévékben most is fusson egy 237 százalékos THM-mel dolgozó hirdetés?
- Hát nézze, miután a konkrét hirdetést nem ismerem, ha megengedi, arról nem beszélek.
- Ez egy nagy szám.
- De azt tudom mondani, hogy természetesen, hát a mindenkori felügyeleteknek, a pénzpiacokat felügyelő szervezeteknek vannak fogyasztóvédelmi feladataik is. Nekünk van egy munkacsoportunk, nekem régi jó munkatársam az a korábban „elbotozott”, szó szerint úgy a PSZÁF éléről bottal elvert korábbi elnök, akivel most is együtt dolgozom, akinek van egy kis munkacsoportja és készülünk arra, hogy ha lesz elegendő bizalom, ha a választók fölhatalmaznak bennünket, akkor hogyan kell egy olyan felügyeletet fölépíteni, amely polgárbarát, vagy ha úgy tetszik befektetőbarát. Tehát azoknak az embereknek az érdekeit próbálja elsősorban képviselni, akik kockára teszik a pénzüket, amikor elhelyezik azt a bankokban.
- Hogyha az erősebb államról beszélünk, ezt, azt hiszem, hogy sokak számára, akik a közbiztonság hiányát például - csak egy példa - élik meg, ez egy kellemes hívószó lehet. De honnan tudna az állam fölerősödni, hogyha egyrészt kiárusíttatott, másrészt is nagyon legyengült állapotban van. Szóval az izmok honnan fognak nőni, ha nincsenek források?
- Gyakorlatozni kell, nem szabad föladni. Ha körülnézünk a világban, akkor azok a mondatok, amelyeket ma itt ilyen újdonságszámba menőként kommentálnak, azt kell mondanom, hogy a nagyvilágban nem szokatlanok. Tehát ha valaki – az összehasonlítás szerénytelenségéért elnézést kérek – elolvassa az amerikai elnök beszédeit vagy a francia elnök beszédeit, vagy figyeli, hogy milyen viták zajlanak Németországban a gazdasági válságról, ezeket a mondatokat szépen kifejtve, testesen, jól megalapozottan meg fogja találni. Csak Magyarországon divat az, hogy egyfajta ideológiai botozásnak van kitéve az, aki azt meri mondani, hogy azért az állam több tiszteletet érdemel, és ha nincs – mert most nem kapja meg -, akkor azt ki kell érdemelni. Hát az üzleti élet tönkrement, a bankok tönkrementek. Hova szaladtak segítségért? Az államhoz. Ezek után egy kicsit tisztelettudóbban kellene talán beszélni azokról, mert az állam az emberek közössége, akik most a saját adóforintjaikból meg fogják menteni ezeket a pénzintézeteket, mondjuk Nyugat-Európában. És ott tisztelettel is beszélnek. Az államnak nagyobb volt korábban is a tisztelete, megbecsültsége, de most a válság óta pedig, ez érzékelhetően még inkább növekedett. Azt szerintem Magyarországon is világossá kell tenni, hogy az állam az arra való, hogy segítsen az embereknek megoldani olyan problémákat, amelyeket önerőből nem képesek. Ha helyettük nem is tudja megoldani, mert azt egy államtól nem várhatjuk el, de segítséget kell adni, a lehetőséget kell nyitni, föl kell kínálni alternatívákat. Szóval az embereknek érezniük kell, hogy az a közös valami, amit ők államként alkotnak, az nem akadályozza őket az életükben, hanem segíteni próbál.
- Az Ön által az imént körülírt Szász Károly ügyében sem látunk tisztán. De, Elnök úr, segítsen kérem, tisztábban látni, rendet vágni, mondjuk akár…
- Majd fogunk egyébként. Most még nem látunk tisztán, de minden ilyen kétes ügyet, amit a mostani szocialista törvényességnek nem sikerült földerítenie, azokat újra elő fogjuk venni és egyenként…
- Csak elévülnek közben.
- Majd meglátjuk, hogy mi évült el, meg hogyan. Előre, jogászemberként hadd mondjam, hogy nem érdemes a tehetetlenségünket vagy a kudarcunkat bemondani. Majd meglátjuk. A jog bonyolult dolog, folytatólagosan elkövetett cselekmények lehetnek. Most ezt mind nem is mondom el. A dolognak az a lényege, hogy egyetlen ügy sem maradhat föltáratlanul, még ha egyébként elévült is – tegyük föl, akkor is joga van az embereknek ahhoz, hogy tudják, hogy mi hogyan történt ebben az országban. Tehát akkor is föl kell tárni, ha látszólag esetleg már elévültek.
- Szóval hogy néz ki a mi külföldi perspektívánk vajon? Obama elnök, akit Ön is az imént, legalábbis mint a posztját megidézte, a múltkor úgy beszélt Magyarországról - csak néhány nappal ezelőtt - hogy óvja a saját hazáját attól, hogy a magyar súlyos problémák elérkezzenek oda. Másrészt meg a New York Times ma arról ír, hogy bizony, Gyurcsány Ferenc programját, vagyis hát azt a 130 milliárd forintos csomagot el kéne fogadni és Európát meg kéne menteni. Igazából hogy nézünk mi ki onnan távolról?
- Hát, ha Magyarország külföldi megítélését próbáljuk összegezni, akkor azt kell mondani, hogy fajankóknak nézünk ki. Tehát mi vagyunk azok a közép-európai széllelbéleltek, akik képesek voltak arra, hogy hét év alatt a közép-európai mintaországból egy bukott országot hozzanak össze. Röviden és velősen összefoglalva így festünk. Lehetnek mindenfajta mentségeink, de összességében a kép, mindegy, hogy ellenzékről van szó, vagy kormányról, választópolgárokról vagy épp a köztársaság elnökéről, a magyarokról a kép az így fest. Ha egy szemléletesebb formában akarom ezt elmondani, akkor elmondom, amit nemrégen Ausztriában vagy Németországban mondtak nekem, hogy a magyarokról volt egy vicc a nyugati világban, hogy a magyart onnan lehet megismerni, hogy mögötted megy be a forgóajtón, és előtted jön ki. Így néztünk mi. Tehát egy élelmes népként. Most ehhez képest azt mondják, hogy mi vagyunk az, aki utánad ment be, vagy előtted ment be, és utánad fog kijönni, ha egyáltalán kitalál a forgóajtóból. Tehát körülbelül, amikor azt mondom, hogy fajankó meg széllelbélelt, akkor sajnos így festünk. Na, most nem kell azonban nagyon sok idő, hogy ez megváltozzon, de változni kell. Az országnak is változnia kell, meg a politikai vezetésnek is változnia kell, és abban a pillanatban, ahogy kiderül, hogy újra életképes, világos program mentén dolgozó vezetése van az országnak, és siker is lesz, mert nekem efelől nincsen kétségem, akkor helyre fog állni a becsület.
- A hitelekre visszatérve, a beszédjében óva intett attól, hogy egyébként mondjuk valaki… Nem is. Inkább úgy mondom, hogy aláhúzta hangsúlyosan azt a tényt, hogy a rendszerváltozáskori Nemzeti Kerekasztal körül megállapodott: hitelből nem finanszírozunk fogyasztást, és nem adósodunk el jobban. Ezt a típusú megállapodást fölmondta 2002-től a szocialisták vezette koalíció. De Ön is az elmúlt két hétben hitelekért lobbyzott, vagy valamiféle anyagi segítségért. E kettő között nem lát-e ellentmondást?
- Hát most túlélésért küzdünk. Tehát Magyarország praktikusan csődben van. Tehát képtelenek vagyunk arra, hogy saját erőből az országot működtessük. Ha nincs a világ különböző pontjairól érkező nagy összegű hitel, akkor Magyarország ma egyszerűen nem tudja teljesíteni a fizetési kötelezettségeit sem a saját polgárai felé, sem a külföld irányába. De ha a dolgok forrásvidékéhez akarunk utat vágni, akkor azt tudom mondani Önnek, hogy –bár az ember ne hivatkozzon saját magára, most ha megengedi, egy pillanatig mégis ezt fogom tenni –, azért 1989. június 16-án, amikor megpróbáltam a kommunista vezetés fejére olvasni, hogy mégis milyen jövőt hagytak ránk, akkor nem véletlenül szerepelt az a mondat, hogy a hatodik koporsóban, ahol az '56-os fiataloknak a szimbolikus nyugvóhelyet szánták a szervezők, hogy abban a hatodik koporsóban a mi húsz vagy ki tudja, hány évünk is ott fekszik. A következő húsz vagy ki tudja, hány évünk is ott fekszik. Tehát az a körülmény, hogy az ország vezetői a saját hatalmuk fönntartása érdekében kölcsönöket vettek föl, azt nem ésszerű módon forgatták a gazdaságba, hanem csak az emberek szimpátiáját akarták vele megvásárolni, vagyis jóléti kiadásokra költötték, ennek a levét megisszuk mi, akiknek a nyakában ott az egész szocializmus. És megisszák az utánunk következők is, mert hát hosszú évtizedekig is eltarthat, amíg egy ország megtalálja a kivezető utat az adósságcsapdából. Na most, Magyarország megtalálta ezt az utat, mert 2002-re azt kell mondanom, hogy kint voltunk az adósságcsapdából. Tehát az, hogy négy év alatt a 98. évben meglévő 58 százalékos, nemzeti össztermékarányos államadósságból visszajöttünk 53 százalékig, és tudtunk volna még lefele is menni, a következő kormányoknak erre volt esélye, mégsem ezt tesszük, ezt tettük, hanem visszafordultunk. És az MSZP-kormányok nyilván ismét a saját hatalmuk és népszerűségük érdekében külföldi pénzeket vettek föl, azokat szétosztották azoknak, akiktől voksokat reméltek ahelyett, hogy ésszerűen beforgatták volna a gazdaságba. Ez egy bűn, és ez juttatott bennünket ide. Ez egy a történelem előtt majd tisztázandó felelősség.
- Visszatérve a felelősségre vonás kérdésére például, ha már Ön erre kanyarodott: milyen lépésekben tud ez megtestesülni? Egyáltalán, mikor kell azt a típusú programot meghirdetni egy ellenzéki pártnak, amelyik majd kielégíti, vagy legalábbis konkrétumok szintjén kielégíti a most a beszédét kritizálókat.
- Hát nézze, nem tudom, pontosan mire gondol. Én azt tudom mondani Önnek, hogy a számonkérésről meg a…
- Meg a válságból való kijövetel.
- ... a szőnyeg alá besöpört ügyekről nem beszélni kell, hanem majd ki kell őket vizsgálni. Tehát én nem szeretem a szájalást. Majd ha eljön az idő, van lehetőség, akkor majd reményeim szerint az állam szükséges, az állam itt bevethető szervei föl fogják deríteni azokat a bűncselekményeket, amelyeket mindannyian ismerünk, vagy legalábbis föltételezzük, hogy ismerjük őket, de szemünk láttára kapnak menlevelet azok, akik egyébként azokat elkövették. Tele van az ország korrupciós ügyekkel és visszaélésekkel. Ami pedig a konkrétumokat illeti, ha megengedi, erről is váltsunk néhány szót. Szóval én csak azt tudom mondani a tisztelt szocialistákat kérve vagy kéretlenül, rendszeresen megvédő elemzőknek, hogy azt értsék már meg, hogy azt nem várhatják el tőlünk, hogy fogjuk a szocialisták kezét, mint az általános iskolás gyereknek, amikor írni tanítjuk otthon, hogy: fiam, az a betűt így kell kanyarítani, az e betűt meg emerre kell. Hát azért egy kormánynak a cselekvést, döntéseket, intézkedéseket saját kútfőből és saját erőből is ki kell gondolnia és meg kell valósítania.
- Nem ez volna az összefogás?
- Hát de. Mondok egy példát, ha már a devizahitelesek szóba kerültek: most magyarázzuk el a kormánynak, hogy kedves kormány, egész addig nem lehet a kamatokat csökkenteni - pedig kellene - amíg nem találsz megoldást arra, hogy a devizahiteleseket kihozd a mostani szorult helyzetből. A devizahiteleseket a szorult helyzetből pedig úgy tudod kihozni, ha fölállítasz egy alapot – Nyugaton más okokból, hasonló alapokat szintén fölállítanak –, amelybe a devizahiteleket forintra váltod át, és így a magyar devizahitelesekből forinthitelesek lesznek. Ebből nyilvánvalóan van egy kár, egy veszteség, amit meg kell osztani az államnak, a bankoknak, meg a hiteleseknek - akik fölvették a hitelt - egymás között. Erről kéne már hónapok óta tárgyalni, ennek a részletkérdéseiről. Ezt én nem tudom elvégezni a kormányzat helyett. Ezek evidens dolgok, amiket meg kell lépni. Tehát ma, Magyarországon nem az a probléma, hogy a kormány szűkölködne tanácsokban, hogy ne lenne meg Magyarországon az intellektuális kapacitás arra nézve, hogy mit kéne csinálni. A kormány nem képes vezetni az országot: elfogyott az ereje, a tettereje, talán az akarata is, szerencsétlenkedik, sodródik. Hónapok óta semmit nem tesz, miközben az ország fékezés nélkül zuhan. Tehát ezért még egyszer mondom: azokat a fajta konkrétumokat, ami egy kormányzati működés szükségszerű elemeit jelenti, azt a kormánynak kell megtenni, mert az ellenzék ezeket nem tudja elvégezni helyettük.
- Egyébként, ha már egy utolsó pénzügyi kérdést is föltehetnék, hiszen van még rengeteg megbeszélnivaló. Ha úgy alakul a sors, és az Ön majdani eszközkészletét föl kell állítani, akkor abba adósság-átütemezés vagy a hitelezőkkel való tárgyalás belefér-e?
- Egyelőre semmi ilyen nem javasolnék az országnak. Tehát azt gondolom, hogy a kérdést sem érdemes fölvetni. Ebben a pillanatban arra kell törekednünk, hogy Magyarországon olyan erős gazdasági növekedést tudjunk elérni, ez valahol a 4 százalék környékén van, egy 4 százalékos, folyamatos gazdasági növekedésnél képesek vagyunk a korábban vállalt terheinknek is megfelelni, és az országot is tudjuk erősíteni.
- Ez több év lesz, mire ez bekövetkezhet.
- Nem ígérem, hogy könnyű lesz; azt sem, hogy rövid. Dolgoznunk kell. Én nem véletlenül mondom azt, hogy a következő tíz évnek a kulcskérdése, hogy képesek leszünk-e közösen tíz év alatt egymillió munkahelyet teremteni. Ez lehetséges, csak bele kell vágni. Megint kérdezi, hogy hogyan? - Hát adókat kell csökkenteni. Hogy kell adót csökkenteni, kérdezik? Úgy, hogy csökkentjük őket, tehát kisebb adókulcsokat kell meghatározni.
- Ésszerű adó, Ön ezt mondta a beszédében.
- Hát persze, ma munkaellenes az adórendszer. Hát, aki dolgozik, azt bünteti – ezt mindenki tudja. Feketemunkára kényszerítik a vállalkozókat is meg az embereket is. Hát egész addig, amíg nem lesz az adókulcs alacsonyabb, addig a gazdaságnak a 25-28 százaléka - ma ez az arány körülbelül - ott marad a feketegazdaságban: nem fog adózni. Azt onnan ki kell hozni, ez a magyar gazdaság egyik nagy tartaléka. Most, amikor egy kormány azt mondja, de hát hogyan hozzuk ki a szürkegazdaságból a magyar gazdaságnak ezt a 25 százalékát? Ez szánalmas. Az alkalmatlanság beismerése. Megvan annak az eszköztára, jól ismert, egyszerű technikai kérdésnek tekinthető eszköztára, hogy hogyan kell egy szürkegazdaság mértékét csökkenteni.
- A mostani kormány embereit Ön a beszédben a reménytelenség embereiként aposztrofálta. A remény embere lehet-e egy közgazdász szakértő, Bokros Lajos?
- Hát kinek a reménye? Ez itt a kérdés.
- Hát ma a Parlamentben az MDF elnök asszonya részéről egy konstruktív bizalmatlanság indítványnak a körvonalai derengtek fel. Sokan azt mondják, hogy Önök egyfajta politikai csapdába kerültek. Hogyan tudnak kijönni ebből? Gyurcsányt mégsem akarják esetleg leváltani mindenáron.
- Miért is kerültünk csapdába?
- Hát, mert azt mondta az elnök asszony, hogy jövő héten akár már másképp hívhatnák a miniszterelnököt, ami Önöknek is nagy vágyuk, csak lehet, hogy nem így képzelték.
- Hát nekünk van egy világos álláspontunk. Egy elvi álláspontunk. Akinek elvi álláspontjai vannak, nem szokott csapdába kerülni. Aki ravaszkodik, az igen. A mi álláspontunk az, hogy Magyarországot csak egy olyan kormány tudja kivezetni a bajból, amely bírja az emberek támogatását. Nem arról van szó, nem arra van szükség, hogy néhány képviselő lemutyizza a Parlamentben a következő miniszterelnöknek a személyét. Attól nem leszünk előrébb. Arra van szükség, hogy egyenes derékkal oda kell menni az emberekhez, azt kell mondani, hogy ennyi volt, ennyire futotta, ilyen terveink vannak a jövőre, kérjük, válasszatok! És ha választottatok egy kormányt, akkor tartsatok ki annak a programja mellett. Ha ezt az állapotot előidézzük, van esély a sikerre. De ha cserélgetjük ott, belső kis paktumokkal, mutyikkal a miniszterelnök személyét, azzal nem kifele megyünk a válságból, hanem befelé. Én a személyről nem mondanék, ha megengedi személyesen semmit, habár nyilvánvalóan van véleményem, hiszen nem tegnap óta ismerjük a szóban forgó közgazdászt. De azt tudom mondani, hogy az én számomra egy nagyon fontos dolog, hogy egy miniszter ne vigye neki a miniszterelnökét meg a kormánykoalíciós többségét az alkotmánynak: a Bokros-csomagnak 25 vagy 26 pontját semmisítette meg az Alkotmánybíróság. Ezt el lehet nézni, bocsánat, talán el lehetett volna nézni egy egypártrendszerű reformdiktatúrában, de egy demokráciában ez egy olyan teljesítmény, ami után visszakapaszkodni a politikába nem is tűnik különösebben decens viselkedésnek. Hát ha 25 ponton semmisít meg egy csomagot az Alkotmánybíróság egy demokráciában, akkor miről beszélünk?
- Most ugye az MDF EP-listavezetőjéről is szólt az utóbbi néhány mondat. Tudom, hogy a politika a soha szót nem szereti, de az MDF átlépett egy olyan Rubiconon, amelyik már kizárná az együttműködést a későbbiekben.
- Nem tudom, az a kérdés, hogy van-e még MDF? Én csak egy zilált társaságot látok, amely botrányról botrányra bukdácsol. Hát nem lehet vele mit kezdeni.
- Akkor a közbiztonságra áldozzunk néhány percet! Ön a múltkor árnyaltan fogalmazott, azt mondta: cigánybűnözés nincs, cigány elkövetők viszont vannak. Eközben azt mondják a jogászok - és akkor az az Ön nemzedékét is érinti - hogy Önöknek ebből még annakidején vizsgázniuk kellett, a cigánybűnözés egyfajta tantárgyi rész volt.
- Nézze, én óvatos vagyok, mert a cigány embereknek a méltóságát is tiszteletben kell tartani. Miért is ne kéne, hiszen egyenrangú polgárai Magyarországnak, és ha valaki elkövet egy bűncselekményt, akkor azt általában nem a származásának - ez esetben a cigány minőségének megfelelően teszi, hanem bűnelkövetőként. Emlékszem, valamikor volt egy eset, amikor mintha a Vatikánban rongált volna meg egy magyar ember egy nagyon híres festményt, és akkor kiírták a festmény aljára, hogy ezt - vagy egy szobrot, már nem is vagyok benne biztos - egy magyar rongálta meg. És ezt én annyira fölháborítónak tartottam, mert persze, megrongálta egy marha, vagy bocsánat: egy őrült, de nem a magyar minőségében tette, hanem a bolond, vagy őrült minőségében tette, és ezért ennek az ódiuma nem áramolhat rám, aki szintén magyar vagyok. Tehát én azért az ilyen élmények okán és emiatt azért óvatos vagyok ebben az ügyben. De kétségkívül nem lehet elmenni amellett a tény mellett, hogy igen, van Magyarországon egy közösség, ez a cigányok közössége, amelynek a tagjai egyre növekvő számban és egyre durvább bűncselekményeket követnek el, szinte lehetetlenné téve az együttélést. Ez egy nagyon komoly helyzet. Aki ezt letagadja, vagy eltagadja, vagy ilyen a valóságot elfedő nyelvezetet használ ahelyett, hogy kimondaná az igazat, az elveszíti az esélyét is annak, hogy kezelje ezt a problémát, mert ez egy olyan mély ügy, egy olyan súlyossá vált társadalmi helyzet, aminek a kezelését csak őszinte beszéddel lehet megvalósítani. Tehát érzékenységeket lehetőleg nem sértve, de tudván, hogy veszélyes talajon járunk, egyenesen és világosan kell beszélni. Szigorítani kell a büntetőtörvénykönyvet, szigorítani kell a büntetéseket, több rendőrre van szükségünk, világossá kell tenni, hogy nincs megélhetési bűnözés. Csak bűnözés van. Világossá kell tenni, hogy a védelem joga mindenkit megillet, a védelem jogát az államnak garantálnia kell, és persze egyidejűleg munkát kell adni a cigányembereknek, és iskolát, diplomát, vagy akinek arra nem futja, annak szakmát kell adni, a cigánygyermekek kezébe is, hogy amikor kijönnek az iskolából, legyen egy használható szakmájuk. Ma nincs nekik. Tehát egyszerre kell nagyon szigorúnak lenni, a közrendet és a védelem jogát garantálni, másfelől pedig kinyitni a lehetőségek kapuját, hogy ne érezze ez a közösség - különösen a fiataljak ne érezzék úgy, hogy ki vannak zárva az ország kínálta lehetőségekből, csak azért, mert ők egyébként egy kisebbséghez tartoznak.
- Tehát akkor jól értem, hogy Ön is azt mondja, hogy ahogy a válság egy új igazságosabb, vagy őszintébb világ kialakulását elősegítheti, ez a mostani tragédiák nyomán kialakult szókimondóbb helyzet egy őszintébb problémaföltáráshoz vezethet el?
- Hát meg siker kell. Nézze, mit látunk ma? Azt, hogy a feszültség az országban egyre nő. A feszültség és a frusztráltság azért nő, mert az ország maga sikertelen, kudarc-kudarc hátán. Csődkormányunk van, és a kilátásaink sem fényesek. Aki korábban lökdösődött, az most üt. Aki korábban ütött, az most rúg. Aki korábban rúgott, az most szúr. Ez egy ördögi kör. Ebből úgy lehet kijönni, hogy ha nem egyszerűen csak a bűnözés területén mutatunk fel eredményeket, hanem megváltozik az együttélésnek a rendje, megváltozik a perspektíva, ami előttünk van, a magyarok kezdenek magukról is másképpen gondolkodni, a lehetőségeikről is, ha van munka, tanulási lehetőség. Megbecsülik azokat, akik gyerekeket vállalnak, megbecsülik azt, aki munkából tartja el magát. Szóval, ha ismét egy egészséges és normális világ lesz a magyar világ. Ma nem az.
- Bűnözésből akkor igazságszolgáltatásba menjünk át. A mai parlamenti napon másodszor sem sikerült megválasztatni immáron második jelöltjét főbíróul a köztársasági elnök úrnak. Most nagyon egyszerű leszek, tavaly nyár óta, amikor Lomnici Zoltán mandátuma lejárt, azóta nincsen főbíró. Élünk, itt vagyunk, igazából mi sürgeti ennek a problémának a megoldását, mennyire súlyos gond ez? 
- Hát az igazságszolgáltatás nincs jó állapotban. Ezt különböző vérmérsékletű szerzők, különböző vehemenciával, erővel fejezik ki. Vannak, akik óvatosan és diplomatikusan fogalmaznak. Vannak, akik megrángatták már a vészcsengőt. Én azt gondolom, hogy komoly gondok vannak. Semmilyen intézmény nem bírja ki, a legjobb állapotban lévő se. Márpedig az igazságszolgáltatás nem volt a legjobb állapotban egy évvel ezelőtt sem. De egyetlen intézmény sem bírja ki, hogy egy évig nincsen világos, egyértelmű irányítása, jutalmazás, felelősségre vonás, iránykijelölés. Vezető nélkül ez nem lehetséges. Nagyon komoly felelősség terheli a szocialista pártot, hogy ide juttatták a magyar igazságszolgáltatást.
- Önök nagyon sokat bírálják a kormányt a mostani helyzetben a kocsiügyei miatt, a jutalomosztások terén, aztán tanácsadói szerződések miatt. És folytathatnám a sort. Egy, még eddig elő nem állt, mélységű, vagy nem is tudom, hogyan kell ezt szépen megfogalmazni; elvárásrendszert fogalmaznak meg. És ennek a következő kormánynak is nyilván meg kéne felelnie. Meg tud majd felelni?
- Hát nézze, azon leszünk. Tehát remélem, sikerülni fog. Az eltökéltség meg a szándék megvan bennünk. Az kétségkívül igaz, hogy a szocialisták elképesztő dolgokat engednek meg maguknak. Bár van abban igazság, hogy maguktól még soha semmit nem tagadtak meg. De egy válság idején azért valahogy az ember másképpen képzeli el a saját vezetőit. Különösen azok után, hogy bejelentik nagy garral, hogy mostantól kezdve minden másképp lesz, jutalmak nem, fényűző, luxuskiadások nem, és azt látjuk, hogy minden úgy folytatódik, mint ahogyan az elmúlt néhány évben történt. Ez, ilyenkor különösképpen zavar mindenkit, még bennünket is, nem beszélve a választópolgárokról. És egyúttal, ahogy Ön fogalmaz, ez kijelöl egy feladatot a számunkra, plebejus kormányzásra lesz szükség, ami azt jelenti, hogy maguknak a minisztereknek is, a leendő kormány tagjainak is tudatában kell lenniük, hogy együtt sírunk a saját népünkkel, és együtt nevetünk. Az úgy nem megy, mint a szocialistáknál: a nép sír, ők meg nevetnek.
- Eljön a hétvégén március idusa, az egyik legszebb nemzeti ünnepünk. Sokan már különösebb történés nélkül is polgárháborús helyzetről beszélnek, szikra előtti állapotról. Ön, hogy látja?
- Pont az ellenkezőjét tapasztalom. Én úgy látom, hogy sok feszültség van Magyarországon. A változás szükséges is volna. Valóban a kormány tehetetlensége növeli az országban a jogos indulatokat. Mégis összességében az emberek valami reményt is látnak. Hát már nincs ez olyan messze. Először is nem tudjuk, meddig tart ki ez a mostani kormány. Reméljük, hogy azért nem sokáig. De ha mégis kitartana a végéig, akkor is hát, egy év múlva, lassan egy év múlva már, valamikor április környékén választások lesznek. Tehát én úgy látom, hogy a frusztráltság meg a méreg meg a düh meg az indulat, ha el nem is múlik, de mellétársul, emellé társul azért valami reménykedés. Hogy ezt most már térden állva is ki fogjuk bírni. Ebben nem vagyok biztos, hogy ki fogjuk bírni térden állva is még egy évig. Az országról beszélek, nem a Fideszről. Az ország állapota rendkívül aggasztó. De valóban, egy év, az sokkal kevesebb mint négy év. És mi négy évvel ezelőtt is pontosan láttuk, illetve három évvel ezelőtt is pontosan láttuk, hogy a szocialista kormányzás hova fogja, vagy hova vezetheti Magyarországot. A legrosszabb sejtéseink igazolódtak be. Mégis itt vagyunk, még élünk, megvagyunk, sőt tettre készek vagyunk. Szerintem van energia még az országban, hogy újra együtt, közösen nekilendüljünk, és az első adandó alkalommal másik pályára állítsuk Magyarországot, új irányt vehessen Magyarország.
- Biztos ezt szánta végszónak, Elnök úr. De még lenne egy kérdésem: a hétvégén, ugye vasárnap, beszédet fog mondani a nemzeti ünnepen a budai várban? Megvan már az a beszéd, és egyfajta ország értékelés II. lesz, vagy valami teljesen más szöveg?
- Nem vagyok még a végén. Nagyjából tudom, hogy merre keresgéljem a mondanivalómnak a lényegét. Ha megengedi, azért várnék vele vasárnap, most nem mondanék belőle részleteket. Nem tudom, min volt a szándéka ezzel a kérdéssel.
- ... Az ajánló műfaj...
- Nézze, nem ezért jöttünk össze, hogy a saját szakmánkról beszélgessünk. De ugye a beszédmondásnak az a lényege, hogy az ember a közönséghez beszéljen. Nem válogathatja ki a témákat és a mondandót csak a saját szájíze szerint, mert az érdektelenné válik. Hanem egy közéleti beszédnek arról kell szólnia, ami itt és most foglalkoztatja az embereket. És ha hátramegyünk száz-egynéhány évet a történelembe, akkor meg fogjuk találni azokat a pontokat, ahol pontosan ugyanezek a kérdések vagy hasonló kérdések foglalkoztatták az akkori magyarokat. Nagyjából ezen a vágányon halad majd a mondandóm.
- Köszönjük szépen, Elnök úr, hogy beszélgethettünk az ország értékelő beszédjéről.
- Én is köszönöm a lehetőséget.


orbanvikotr.hu
