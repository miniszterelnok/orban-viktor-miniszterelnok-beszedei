A bizakodás száz napja
2010.09.11.

            Orbán Viktor a Veszprémi Naplónak adott interjút.
        

Tudom, sok munka áll még előttünk, de úgy érzem, az ország reménykedőbb és bizakodóbb, mint volt száz napja, mondta Orbán Viktor miniszterelnök, aki a Fidesz-KDNP frakcióülésén adott interjút.

- A most megjelent közvélemény-kutatások azt mutatják, a választók elégedettek a kormány munkájával, a Fidesz támogatottsága az aktív szavazók körében közel kétharmados. Hogyan fogadta a hírt? 
- Mértéktartóan. Azt is mondhatnám, nehéz másra szavazni, hiszen a Fideszen kívül minden más párt rétegpárttá épült vissza. Az MSZP az előző rendszerhez általában családi hagyományok alapján kötődő, 15 és 20 százalék közötti népesség rétegpártjává vált, és a radikális jobboldaliaknak is van egy rétegpártja. A Fidesz maradt tehát az egyetlen nagy, országos néppárt, ez lehetőséget és felelősséget is jelent egyben. Tudatában vagyunk annak, hogy óriásiak az elvásárok velünk szemben. Az elmúlt három hónapban sok mindent megváltoztattunk, de az ország még nehéz helyzetben van. Tudjuk azonban, hogy ezeken a gondokon, bajokon Magyarország csak akkor tud úrrá lenni, ha a Fidesz jól végzi a dolgát, hiszen rajtunk kívül nincs olyan párt, amely képes lenne ezeknek a kihívásoknak megfelelni. Amikor azt olvasom, hogy a közvélemény-kutatásokban ilyen jól állunk, nem a pezsgőbontás a feladatom, hanem átgondolni, mennyi munkát kell még elvégezni, és mennyi minden van, amit csak mi tudunk elvégezni.
- Sűrű volt a kormány első száz napja, ötvenöt törvényt fogadott el az Országgyűlés.
- A számok is impozánsak, de az első száz nap sokkal nagyobb jelentőségű, mint maguknak a törvényeknek a meghozása. Száz nappal ezelőtt olyan országnak láttam Magyarországot, amely az önfeladás szakadékának szélén egyensúlyozott, nem tudta, hihet-e saját jövőjében. A példátlan nagyságú választói felhatalmazást is azzal magyarázom, hogy az emberek egyben biztosak voltak: a dolgok így nem mehetnek tovább, változtatni kell. Meghozták a szükséges döntést, ők a munkát a maguk részéről elvégezték, a változás feltételeit megteremtették. Az elmúlt időszak így a bizakodás és a remény visszaszerzésének száz napjává vált. Minden döntésemmel azt próbáltam az embereknek üzenni és bizonyítani, hogy van értelme terveket szőni a jövőre, mert a jövő jobb lesz. A múlt olyan rossz volt, hogy annál rosszabb már nem lehet, és még ilyen nehéz körülmények között is, mint a Gyurcsány-korszak öröksége, előrébb lehet vinni az országot. A törvények számán túl a remény visszaadásának, a közös cselekedetekbe vetett hitnek, az összefogásba vetett bizakodásnak időszaka volt az elmúlt száz nap. Tudom, hogy sok munka áll még előttünk, de úgy érzem, az ország reménykedőbb és bizakodóbb, mint száz napja volt. 
 
- A gazdasági helyzet élénkítésében, a munkahelyteremtésben is bíznak az emberek? 
- Én a mértéktartás és a józan optimizmus híve vagyok. Józan derűlátásra van szükség. Katasztrofális nyolc év van mögöttünk, az emberek alapvetően azért szavaztak ránk, mert úgy gondolták, ezt a múltat sürgősen le kell zárni. Ugyanakkor az ember remény nélkül nem tud élni: azt akarták, hogy változtassunk. Akármilyen nehéz is a gazdasági helyzet, képesek leszünk tíz év alatt egymillió új munkahelyet teremteni, Magyarország jó hely lesz. Persze tudjuk, rombolni mindig könnyebb és gyorsabb, mint építkezni. Úgy is fogalmazhatnék: ha nyolc évig mentünk befelé az erdőbe, nem várhatjuk, hogy száz nap alatt kijöjjünk belőle. Viszont jó irányba haladunk. Nem a könnyű utat választottuk, hanem a helyes utat. Biztos vagyok benne, ha végigdolgozzuk ezt a négy évet, Magyarországon több lesz a munkahely, a munkából élő ember, a jómódú család, kevesebb embernek jelent majd gondot a rezsi kifizetése, összességében boldogabb és erősebb ország leszünk. Optimista vagyok, de ez a helyzet súlyosságával őszintén szembenéző politikus józan optimizmusa. 
 
- A devizahitelesek azonban aggódnak a forint árfolyamának ingadozása miatt. 
- Bizonytalan világban élünk, a forint árfolyamát nem magyarországi események befolyásolják. Hasonló cipőben járnak más országok is, de a kisebbeknek, közepeseknek nehezebb a dolguk, mint például az angoloknak, bár emlékezhetünk, hogy a nemzeti valuta Nagy-Britanniában is omlott már össze. A nemzeti valuta árfolyama a nemzetközi hírek, gazdasági fejlemények hatására változik, ezekre a mi hatásunk csekély mértékű. Az államadósság mellett ez a Gyurcsány-kormány legsúlyosabb öröksége: a devizahitelesek nehéz helyzete. Más országok kormányai és nemzeti bankjai nem voltak ilyen felelőtlenek és nem engedélyezték, hogy tömegessé váljon a devizahitelezés. Magyarországon mindez pont fordítva történt: a kormány biztatta, belelovallta az embereket a devizában való eladósodásba. A mostani frakcióülésen elfogadtunk egy nyolcpontos tervet, amit a képviselőink a parlament elé terjesztenek, és amelynek az a célja, hogy a devizahitelesek helyzetét megkönnyítsük. 
 
- Ha már az örökséget említi, sokan állítják, hogy a pénzügyi, gazdasági válságnál az erkölcsi válság súlyosabb.
- A két kérdés összekapcsolódik. Nagy baj, ha az emberek nem jutnak munkához, de még nagyobb baj, ha egy kormány folyamatosan azt üzeni az embereknek, hogy nem érdemes dolgozni, mert az ügyeskedők és a spekulánsok könnyebben boldogulnak. Mi azonban helyreállítjuk a munka becsületét és véget vetünk a spekulánsok aranykorának. A válságokat nem választom külön, az életünk különböző területén jelentkező bajok összeadódnak.
 
- Az elmúlt száz nap után jön a következő. Melyek a kormány előtt álló legfontosabb feladatok? Nyilván most az önkormányzati választás az első. 
- Egy kétharmados többséggel rendelkező kormányzópárt vagyunk, amelynek ki kell állni az emberek elé és vállalni kell a döntéseiért a felelősséget. A következő időszak legfontosabb eseménye az önkormányzati választás, ami azt mutatja meg, az emberek mennyire támogatják azt a kormányzati politikát, amit az ő felhatalmazásuk alapján folytatunk. Ezért számomra az önkormányzati választás a kormány munkájáról szóló véleményalkotás is lesz. A következő feladat a jövő évi költségvetés megalkotása. Ez az a pillanat, amikor mindenkinek szembesülnie kell azzal a ténnyel, hogy a Gyurcsány-korszak másik súlyos öröksége a felhalmozott államadósság. A szocialisták olyan sok kölcsönt vettek fel külföldről, amivel veszélyeztették a holnapunk biztonságát. Én ezt bűnnek tekintem. Nem csupán egy rossz gazdaságpolitikáról beszélünk, hanem a Gyurcsány-korszak politikusainak bűnéről. És nem is a lopásról, közpénzek elherdálásáról, hanem arról, hogy olyan mennyiségű hitelt vettek fel, a költségvetési adatokat rendszeresen meghamisítva, amely kockára teszi a jövőnket. 2011-ben a szocialisták által felvett hitelekből kell visszafizetni több mint 2800 milliárd forintot, ami több, mint az összes pénz, amit ma nyugdíjakra fordíthatunk. Sőt, ez az összeg meghaladja az összes egészségügyre és az oktatásra fordított költségvetési forrásokat is. A következő költségvetés megtervezése nehéz feladat lesz, hiszen egyszerre kell fenntartani az ország működőképességét, átépíteni a magyar gazdaságot és fenntartani a létbizonytalanság határán egyensúlyozó, valamint a polgári középosztály közötti szövetséget, vagyis a szociális biztonságot. A következő év elején az új alkotmány megalkotása áll előttünk, és közben az Európai Unió munkáját is nekünk kell irányítani. 
 
- Milyen eredményre számít, mivel lenne elégedett az önkormányzati választáson? 
- A felmérésekben valóban jól állunk, kedvező eredményre számítok, amely lehetővé teszi, hogy az önkormányzatok is együttműködjenek a kormánnyal. A nemzeti együttműködés rendszerében hiszünk, a nemzeti ügyek kormányaként olyan ügyeket képviselünk, amelyek összekötik és nem szétválasztják az embereket. Azt szeretném, ha ezt a politikát a választópolgárok támogatnák voksaikkal az önkormányzati választáson.


Veszprémi Napló
