Gazdasági varázsrecept
2008.06.13.

            Orbán Viktor az m1 Az Este című műsorában  Baló Györggyel beszélgetett.
        


- Aki az előrehozott választásokról a leghatározottabban és helyzeténél fogva a legnagyobb figyelmet keltően beszél, vendégünk, Orbán Viktor, a Fidesz elnöke. Jó estét kívánok!
- Jó estét kívánok!
- Elnök Úr, visszaugrunk egy kicsit időben. Kinek drukkol az Eb-én?
- Hát, el kell ezt árulnom? Én a görögöknek szurkolok.
- A görögöknek?
- Igen.
- És van esélyük?
- Csekély, de azért annyi van, ott vannak. Tehát, aki ott van, az akár nyerhet is.
- Meglátjuk. Mikor beszélt utoljára személyesen, négyszemközt Fodor Gáborral?
- Jó régen lehetett már.
- Körülbelül, mikor?
- Nem tudom, meg se tudom mondani.
- Nagyon sok éve?
- Igen. Ha négyszemköztinek minősül mondjuk, hogy a Parlament folyosóján beszélünk, akkor nem.
- Nem igazán.
- Nem. Tehát igazán komolyan nem, az már nagyon régen volt.
- És most miről akar vele beszélni?
- Írtam egy levelet ebben a tárgyban. Ez nyilvánosságra került; abban benne van minden. Én azt gondolom, hogy Magyarország egy szinte mindenkinek a várakozását meghaladóan nehéz gazdasági helyzetbe került, részben a magyar gazdaság belső állapota miatt, részben hogy beléptünk egy új világgazdasági korszakba, amely egészen más lesz, mint amiben eddig éltünk. Nem fogunk visszatérni ahhoz a korszakhoz.
- Tehát új korszaknak gondolja?
- Igen, tehát nem egy átmeneti állapotnak, hanem egy új korszaknak.
- Az olajat, az élelmiszert, vagy mind a kettőt?
- Olaj, gáz, élelmiszer – mindegyik. Általában egy magas inflációjú korszakban. Tehát egy új, magas inflációjú korszakba lépett a világgazdaság. Ez Magyarország számára, miután rossz állapotban van a gazdasága, óriási kihívást jelent. Szerintem ebben a szituációban egy kisebbségi kormány, egy tehetetlenkedő kormány, egy olyan kormány, amelynek a vezetői szerintem már lélekben feladták, hogy a következő még számukra hátralévő két évben komoly érdemi változásokat tudnak elérni Magyarországon, tisztességtelen az országgal szemben kisebbségi kormányzást folytatni.
- Jó, de Ön elmondja ezt Fodor Gábornak, aki viszont elmondta azt, hogy ő erről nem akar Önnel tárgyalni.
- De azért elmondom.
- Azért elmondja neki mindenesetre?
- Úgy gondoltam, igen.
- Jó, akkor tegye meg, hogy nekem is elmondja azt a forgatókönyvet, hogyha most vasárnap választások lennének, tegyük fel, hogy lennének, hogy lenne júliusra adócsökkentés?
- Megalakul az új parlament, megválasztják...
- Ilyen sebességgel.
- Nyilván attól függ, az elnök mikorra írja ki a választást.
- Nem. Számoljunk vasárnaptól, ahogy ön mondta. Mert azt mondta, ha most vasárnap választások lennének, akkor júliustól, július második felében, július végétől lenne adócsökkentést.
- Igen, az nyilván nem lehetséges alkotmányjogilag, tehát 72 nap kell, azt hiszem; az elnök annál rövidebb időre nem írhatja ki a választást De a lényeg nem ez. A lényeg az, hogy már mindenki arról beszélne, ha most választás lenne, hogy végre ki fogunk lendülni ebből a helyzetből. Tehát ahelyett, hogy most mindenki tanácstalanul néz, hogy na, meddig lehet ezt még folytatni, milyen következményei lesznek mindennek, ehelyett arról beszélnénk, hogy már csak néhány nap, és megindulunk végre előre, az ország elkezd kilábalni ebből a helyzetből. Azt hiszem, hogy ez lenne az igazi különbség egy hétvégén megtartott választások utáni helyzet és a mai helyzet között.
- Az adócsökkentést azt abban az értelemben átgondolták, tehát számítások vannak, hogy mekkora adócsökkentésről beszél?
- Hát nézze, először is szerintem nem a kormánynak kell eldönteni, hogy mekkora adócsökkentés legyen. Eddig ezzel próbálkozott a kormány, nem sikerült neki.
- Sőt, már fel is adták lényegében.
- Hát az egyik fele.
- Jelzem, hogy Varga Mihály is bejelentette, azt hiszem egy-két hónappal ezelőtt, hogy ez már reménytelen, az adócsökkentés.
- Hát, hogy ez a kormány. Az adócsökkentés nem reménytelen, a kormány reménytelen.
- Jó, adót csökkent Ön, igen.
- Azt akarom mondani, hogy az adócsökkentésről meg kell állapodni. Tehát szerintem nem a kormánynak kell egyedül eldöntenie, hogy milyen mértékű adócsökkentés legyen. Hanem kell kötni egy egyezséget. Ezt hívom én új egyezségnek. Lehetőleg minél több partnerrel, de kiemelt helyen a vállalkozókkal, a tőketulajdonosokkal, akik képesek arra, hogy egyébként munkahelyet teremtsenek, az én felfogásom...
- ...azt mondja mindenkinek, hogy csökkenti az adókat, ők cserébe ígérjék meg, hogy munkahelyeket teremtenek.
- Mindenki vállaljon valamit. Tehát az én állításom az, az, hogy a mai magyar gazdasági válság origójában, középpontjában egy foglalkozatási válság áll: az, hogy Magyarországon kevés ember jut munkalehetőséghez, illetve kevés ember érez késztetést arra, hogy munkát vállaljon. A nemzetközi összehasonlításban ezek a számok elborzasztóak.
- Igen, hát ezek a leggyengébben az Európai Unióban.
- És ez a legsúlyosabb dolog. Tehát én azt gondolom, hogy egy olyan megállapodást kell kötni, amelynek az eredményeképpen most durván fogalmazok, 10 év alatt 1 millió új legális munkahelyet lehet létrehozni.
- Évi átlagban 100 ezer.
- Igen, de az elején szerintem többet.
- Az elején többet.
- Igen, az elején többet. Mert nem véletlenül mondom, hogy legális munkahelyet, mert szerintem ebből az 1 millióból biztosan van több mint 300 ezer, vita van arról, hogy mennyivel több ez, de biztosan 300 ezer már létezik, csak nem legális. Egy adócsökkentés ezek nagy részét a felszín fölé hozná. Tehát én azt akarom mondani, az adócsökkentés nem önmagában való, hanem kizárólag a munkahely-teremtés érdekében szabad és érdemes hozzányúlni, mint eszközhöz.
- Jó, anélkül, hogy ebben tényleg hosszasan el akarnék merülni, gyorsan két kérdés. Az egyik az, hogy Ön azt mondja, legyen nagyon sok új munkahely. Érthető, miközben azt is mondja, hogy világgazdaság nagyon nehéz helyzetben van.
- Így van.
- A nagyon nehéz helyzet a világgazdaságban azt is jelenti, hogy mindenki, aki ezzel foglalkozik, sorra veszi vissza a becsléseket az idei és a jövő évi növekedésre.
- Így van.
- Hol lesz ebből olyan foglalkoztatási lehetőség, hogy sokkal többet termeljen az ország?
- Így van. Tehát a helyzetleírással 100%-osan egyetértek. Ebből az következik, hogy még erőteljesebb adócsökkentésre van szükség, mint amire egyébként szüksége lenne abban az esetben, ha az ország nem lenne ilyen rossz gazdasági állapotban, és a világgazdaság körülöttünk kedvezőbb állapotban lenne, de, mint elmondtam, vannak részben munkahelyek, amelyeket felszín fölé kell hozni. Lehetséges valódi, új befektetésekkel létrehozott munkahelyeket létrehozni, és ne felejtsük el, hogy van egy olyan rétege Magyarországnak, amely rendkívül alacsonyan képzett, nagyon nehezen tud bekapcsolódni a piaci alapon szerveződő gazdaságba.
- Úgy van.
- Ugyanakkor a számukra munkát kell adni, részben azért, mert munkából megélni mindig felemelőbb érzés, mint segélyből, másfelől az ország nem tud a végtelenségig egyébként munkaképes embereket segélyezni. Tehát a számukra...
- Most arra gondol, bocsásson meg, hogy azok között a legmagasabb a munkanélküliség aránya, akik még az általános iskolát sem végezték el, egészen elrémisztő ez a szám.
- Így van, ennek a hosszú távú, vagy középtávú kezelése az, hogy nem szabad megengedni, hogy Magyarországon egy nemzedéknek mintegy 20 százaléka az általános iskola után ne lépjen be semmilyen további képzésbe. Tehát még a szakképzésbe se. Ez megengedhetetlen. Ezért kell egy új szakképzési programot létrehozni. De aki már beleesett ebbe a helyzetbe, őket is vissza kell hozni a munkaerőpiacra. És végezetül negyedik pontként ne feledkezzünk el arról, hogy Magyarország mindeközben a részmunkaidős foglalkoztatás szempontjából is az utolsó helyen van. Rengeteg olyan elsősorban hölgy, nő, asszony létezik Magyarországon, aki, ha lenne olyan rugalmas szerkezetű munkahely, amelyet gyereknevelés, család mellett is lehetne vállalni, akkor...
- Persze, távmunkában...
- ...akkor készen állnának. Tehát ha egy ilyen csomagot össze tudunk rakni, és erről megállapodunk, abban az esetben szerintem ez a cél lehetséges. Ez az adócsökkentés, mint egy jó eszköz, sürgősen meglépendő.
- Most azt fogja mondani, hogy ez a költségvetés bevételeinek csökkenésével nem is járna?
- Hát ez attól függ, hogy szerkesztjük meg ezt az egyezséget. Erről vita van, hogy milyen hosszú ideig csökkentené a költségvetés bevételét, csökkentené-e egyáltalán. Én azokkal értek egyet, akik azt mondják, hogy csak önmagában az adócsökkentés nem hozza meg a kívánt eredményt. Tehát mellé még mást is kell tenni. A Járai-féle Befektetési Tanács jelentése az azt mondja, hogy adócsökkentés mellé kell korrupcióellenes intézkedési csomag, kell mellé bürokrácia-visszaszorító csomag és kellenek a különböző foglalkoztatási formákat, pl. részfoglalkoztatást.
- Jó, Elnök Úr, korrupcióellenes meg bürokrácia-mentesítési csomagról beszélünk itt 1990 óta lényegében.
- Nem biztos, hogy méltányos Ön most velem szemben.
- Ez nem is Önnek szól.
- De csak azért...
- ’90-től '98-ig Ön nem tudott ezzel foglalkozni.
- Igen, de azért vettem az inget magamra, mert azért 1998 és 2002 között igenis foglalkozhattam.
- Úgy van.
- Sőt, kötelességem volt ezzel foglalkozni.
- És Ön szerint érdemben csökkent a korrupció ’98 és 2002 között?
- Én azt gondolom, hogy érdemben csökkent, de persze nem szűnt meg. Azt azért elfogadom, természetesen, de érdemben csökkent, és nagyon világos intézkedéseket hoztunk ennek érdekében. Mint ahogy egyébként a foglalkoztatás növelése érdekében is. A mai időkben már nem emlékszünk rá, mert nem a múlttal akarjuk magunkat vigasztalni, de azért elmondom, hogy azért a polgári kormány időszakában a munkanélküliséget valahonnan a 8,0 - 8,5%-ból hoztuk le az 5 és a 6% közé valahová. Tehát pont ellenkező irányba haladtunk, jó irányba, mint ahogyan ezt most tesszük.
- Ez tény...
- ...de nem a saját lovamat akarom én fényezni. A dolognak az a lényege, hogy azért mind bürokrácia-leépítési, mind pedig korrupcióellenes tevékenységgel jellemezhető kormánya, ha nem is volt hibátlan, de azért létezett Magyarországon.
- Elnök Úr, visszaugrok az elejére: ha most vasárnap választások lennének, ki lenne a Fidesz miniszterelnök-jelöltje? Ön?
- Ha most vasárnap lennének, akkor én lennék.
- És akkor, amikor arról beszélt, ha azt fogja mondani, hogy ez nem igaz, de én csak ezekről a kiszivárgott értesülésekre támaszkodok, hogy az első két évben úgynevezett szakértői kormány lenne, annak is ön lenne a vezetője ezek szerint?
- Ez a szó, hogy szakértői kormány nem hangzott el.
- Bocsásson meg: Ön elmondta azt, hogy az első két évben olyan emberek, akiknek nem túlságosan fontos, hogy politikailag óriási sikereket érjenek el.
- Nemzeti válságkezelő kormány.
- Ez...
- Ez mondjuk érthetőbb talán így.
- Jó, rendben, de ennek is Ön lenne a miniszterelnöke?
- Ebben a pillanatban, ebben a felállásban igen. De erről nem hoztunk még döntést, tehát az egy érdekes kérdés, hogy én mit gondolok erről, de a végén majd a FIDESZ – Magyar Polgári Szövetségnek kell erről döntést hoznia.
- Azt mondta, tényleg nem akarok ezzel sokat, csak szeretné az ember tudni, hogy pontosan az Ön szájából hallani, hogy mi az igazság, azt mondta, hogy 12 éves kormányzásra készülnek?
- Hát most szó szerint ezt mondtam-e arra kicsit nehezen tudok válaszolni.
- Valami ilyesmit mondott.
- Kétségkívül.
- Tényleg nem akarok ezen...
- Nézze, azt mondtam, hogy egy legalább 10 éves programot kell meghirdetni. Tehát én arról beszéltem, hogy mire van szüksége az országnak. Szerintem az országnak arra van szüksége, hogy végig tudjon vinni egy körülbelül 10 éves középtávú programot. És a Fidesznek, illetve mondjuk úgy, hogy a polgári-nemzeti erőknek van reális esélyes arra, hogyha megkapják a bizalmat, akkor egy ilyen programot lépésről-lépésre végrehajtva, akár két-három cikluson keresztül is maradhatnak. De erről sem a pártok döntenek, meg nem is én. Hanem Ön, illetve a választópolgárok.
- A választók együtt, de Ön ugyanúgy szavaz, mint én. Tegye meg nekem, hogy most ne azt mondja el, hogy a jelenlegi kormány mit csinál rosszul. Az érdekli az embert, hogy Önnek vagy Önöknek van valami gazdasági varázsrecept, hogy ebből a helyzetből hogy lehet kitörni? Mert, ugye, az előbb beszélt Járai úrról.
- Mit nevez varázsreceptnek?
- Erről beszélt. A „Járai-féle Befektetői Tanácsról”, igaz? Ugyanez a Járai Zsigmond egyben azt is mondja, hogy 3000 milliárd Ft-tal csökkenteni kéne az állami kiadásokat. Azt is hallja, amikor ezt mondja Járai úr?
- Hát persze, de 3000 milliárd Ft-tal nem lehet csökkenteni az állami kiadásokat.
- Persze, hogy nem.
- Hát miért nem néggyel, vagy öttel? Én mindig ezt szoktam mondani a közgazdászoknak, hát mondjunk nagyobb számot, és akkor mi nyerünk, na de hát ez így komolytalan. Úgy érdemes beszélni erről a kérdésről, hogy az ember azt mondja, hogy milyen tartalmú program köré tud egyezséget teremteni. Azt én nem nevezem politikusi szakmának, hogy az embernek van egy, mondjuk úgy, „szakértők által összeállított programja”, egy kis technokrata gőggel azt bemutatja, és azt mondja: no, látjátok, kedves választók, ez a program; ez a jó program, erre tessék szavazni! Ez megbukott Magyarországon. Magyarországon egy egészen másfajta kormányprogramot kell összerakni. Az én szándékaim szerint annak a szerkezete is egészen más lesz. Az nem más, mint egy megállapodások, mondjuk úgy, hogy láncolata. Egy bizonyos középtávú válságkezelő program érdekében kötött megállapodások összessége. Amit aztán közösen fogunk végrehajtani. Mert az egy másik történet, hogy szerintem, ha már varázsreceptről beszélünk, bár az ilyesmi nem túl, hogy mondjam, nem hangzik túl reálisan, de, ha ilyesmi után kutakodunk, akkor azt tudom mondani, hogy a Fidesz talán abban tud, azért tud gyorsabb eredményt elérni, mint bárki, vagy sokan gondolják, mert nemcsak mást akar csinálni, hanem másként is. Tehát meg kell mozdítanunk Magyarország legkisebb településén élő embereket is. Mindenkit érdemes megmozdítani, aki valamit hajlandó vállalni annak érdekében, hogy az ő világában jelentkező gondokat és bajokat megoldjuk. Tehát, ezt úgy fogalmaztam a legutóbbi alkalommal, hogy vissza kell térni a rendszerváltáskori logikához, társadalomként érdemes gondolkodnunk és cselekednünk.
- Az állami kiadásokat csökkentené?
- Természetesen, de az állami kiadások csökkentése nem kulcskérdés.
- Mindig azt fogják mondani azonnal, ha Ön azt mondja, hogy adót csökkent, vagyis bevételt csökkent, akkor a kiadáscsökkentés hol van? Mert Ön azt is szokta mondani, hogy nehogy nőjön az eladósodottság.
- Igen. De: sőt, a mi beszélgetésünknek is mindig az a problémája, ez most már nem tudom hányadik a mi kettőnk közös életében, hogy mindig ezen a szinten ragadunk meg. És sosincs időnk, mint ahogy most sincs igazából arra, hogy feltegyük azt a kérdést, miért nem tudunk mégsem a végén egy malomban őrölni. Azért nem őrölünk egy malomban, gondolom én, mert a mi felfogásunk szerint a pénzügyi válság, a pénzügyi körülmények, a pénzügyi nehézségek nem okok, hanem okozatok. Tehát következmények. Tehát a baj a magyar gazdaságban nem abból áll, hogy nagy a költségvetés hiánya. Ez egy baj, de nem ez a bajok eredője, és nem az, hogy magas az államháztartási hiány, ami baj, de nem ez az okok eredője. Az eredő az, az alacsony foglalkozatás. Túlságosan kevés ember dolgozik. Túlságosan kevés ember jut…
- Nem gondolja, hogy Ön túl nagy szerepet tulajdonít ennek az egyébként lényeges tényezőnek?
- Nézze, ez egy, hogy mondjam, ez a nyugat-európai gazdaságpolitikai vitákban, ha most nem ebben a provinciális politikai vitamezőben lennénk, mint ahol vagyunk Magyarországon, hanem ez egy mondjuk egy szellemében is nyugatos ország lenne, akkor ez a vita közöttünk, vagy általában a közélet szereplői között egy teljesen ismert vita lenne. Mert Nyugaton is ez az egyik legfontosabb vita. Különösen most, hogy mindenfajta bajok vannak a világgazdaságban, az, hogy a bajok okát a pénzügyi rendszerben megjelölő neoliberális, gazdaságfilozófiai gondolkodásmód érvényes-e még a jövőben, vagy ennek valamifajta korrekcióját kell végrehajtani. Ez a legizgalmasabb vita, ami ma zajlik Nyugaton. Tulajdonképpen körülöttünk.
- Ez így igaz, ezt elfogadom, és tényleg nincs idő ezt kivitatni, csak jelzem, hogy egyébként a neoliberalizmusnak az olajárakhoz meg az élelmiszerárakhoz van nagyon sok köze.
- Ezt elfogadom.
- Nincsen se a jelzáloghitel-válsághoz.
- Még talán ebben is egyet lehetne érteni. De miután nem ez a dolog lényege, hanem az, hogy hol keressük a baj gyökerét. Mert, ha abban egyet tudnánk érteni, hol van a bajok gyökere, akkor abban is egyet tudnánk érteni, hogy ennek a bajnak az orvoslására mi a jó gyógyszer. De miután a bajok gyökerében sem értünk egyet, mert mondjuk úgy, hogy a neoliberálisok a pénzügyi rendszert tartják minden bajok okozójának, a pénzügyi rendszer egészségtelenségét tartják annak. Én személy szerint meg a reálgazdaság állapotát tartom ennek, ezért nem tud a magyar politikai elit egy közös nevezőre jutni, ami nem feltétlenül baj, mert legalább saját magával lenne konzisztens egyik meg másik tábor, és akkor már előrébb lenne az ország.
- Nem, én azt javaslom, hogy maradjunk ma este abban, mert tényleg nincs több idő. Két dologban lehet maradni, az egyik, hogy ezek érdekes viták lesznek. Tehát Önnek alkalma lesz, gondolom, ezeket tényleg sok emberrel megvitatni, és ez érdekes lesz, lényeges dolgokról lesz szó.
- Nézze, egyezségeket szeretnék kötni. Tehát vitatkozni is szívesen vitatkoznék, ha lenne idő, csak a probléma az, hogy szerintem Magyarországnak ma nincs ideje. Egy olyan új világgazdasági korszakba léptünk, amely nagyon súlyos kihívásokat tartogat, ez nem egy gazdaságfilozófiai kérdés. Most emelték fel a gáz árát 10%-kal. Ősszel fel fogják emelni még nagyobb mértékben.
- Németországban 40%-kal akarják emelni.
- Így van, hát erről beszélek, miután azonban ez egy késleltetett hatású árképzési rendszer, ezért a következő évben még nagyobb kihívások várnak. És közben ennyit tesz a magyar politika. Ez lehetetlen. Tehát az egy képtelenség, hogy egy ilyen gyorsan változó világban egy ilyen rugalmatlan, még egyszer mondom az igazán komoly döntésekről már lemondott, lényegében tehetetlen politikai elit és kormányzati rendszer néz szembe. Ez óriási veszély Magyarország polgárai számára, tehát szerintem nincs idő. Ezért nem vitákat szeretnék mindösszesen folytatni, bár ez sem kerülhető el, hanem a Fidesz részéről egyezségeket szeretnék kötni. Vállalkozókkal, nyugdíjasokkal, fiatalokkal, idősekkel, budapestiekkel, gazdákkal, mindenkivel, akivel lehet, egy közös program érdekében.
- Elnök Úr, köszönjük, hogy eljött. Jó meccseket a hétvégére!
- Köszönöm szépen.


orbanviktor.hu
