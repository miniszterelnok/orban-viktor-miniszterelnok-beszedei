Fantasztikus lehetőségből karikatúra
2008.11.22.

            A pénteken Baranyában tárgyaló Orbán Viktor a Dunántúli Naplónak adott interjújában a Pécset érintő kérdésekről is beszélt.
        

 
- A napokban több önkormányzatot is felkeresett, a pécsi látogatásnak mi volt a célja? 
- Elsősorban tájékozódom, hiszen Budapest nem azonos az országgal. Ide is ezért jöttem, de ezen kívül kíváncsi vagyok, hogyan az áll az európai kulturális főváros program, amely messziről nézve európai bénázásnak tűnik inkább. Ha egyszer majd tanítani fogják, hogyan lehet egy város fantasztikus lehetőségéből paródiát csinálni és karikatúrává süllyeszteni, akkor lehet, hogy ezt az esetet fogják példaként felhozni. Én ezt nagyon sajnálom, mert Pécs egy nagyon komoly, de a fejlesztések tekintetében méltatlanul elhanyagolt város, amely most egy óriási lehetőséget szalaszt el éppen. Fontosnak tartom ugyanakkor, hogy a csütörtök esti, az erőművel kötött szerződésről szóló közgyűlési döntésről is tájékozódjam, hiszen a Fideszben különösen odafigyelünk a megújuló energia kérdésére a programalkotás során. Magyarország hatalmas lehetőség előtt áll: a megújuló energiaforrások terén a térség egyik fellegvárává válhat. Ebből a szempontból különösen fontos a csütörtöki döntés, természetesen a pécsieknek a legfontosabb, s örülök annak, hogy a két nagy párt között együttműködés jött létre e témában.
- Pécsett van még egy eset, Toller László gondokság alá helyezésének az ügye, ami akár időközi választást is eredményezhet... 
- Toller László erős embere volt a városnak, méltatlan az a helyzet, amibe akaratán kívül ő belesodródott. Több méltóság és tisztelet járna neki. Nem lehet egyszerűen egy parlamenti mandátum ügyévé silányítani a kérdést. Amíg nem zárul le emberileg méltányolható módon ez az ügy, addig a Fidesznek semmilyen politikai lépést nem szabad tennie, így addig jelöltről sem fogunk beszélni.
- A válság is szó esett a városokban folyó tájékozódás során? 
- A kormány félrekezelte a válságot, ami miatt Magyarország rendkívül nehéz helyzetbe került ezért azt kérem mindenhol az önkormányzati képviselőinktől, hogy helyben próbáljanak olyan, kis- és középvállalkozókat támogató politikát folytatni, amely elősegíti a munkahelyek megtartását. Bár tudom, hogy Pécsett a várost nyomasztja az adósság, mégis, ha lehetséges, a tervezett beruházásokat ne halasszák el, inkább az előttünk álló nehéz évre hozzák előre őket. Több város is így döntött már annak érdekében, hogy a helyi vállalkozások ne kényszerüljenek alkalmazottaik elbocsátására. A helyi adók tekintetében pedig jó, ha az önkormányzatok rugalmasak, és ahol a helyi kis- és középvállalkozások igénylik az átütemezett fizetés lehetőségét, ott próbálják megteremteni azt. Sőt, ahol mód van a helyi adó csökkentésére, ott érdemes megfontolni azt is. Mindenhol fontos felszólítani a helyi vezetőket arra, hogy üljenek egy csónakba az emberekkel. A magyarok történelemtudatában van egy érzés, amely szerint baj esetén az elit csak magát akarja megmenteni. Most is van olyan érzésem, hogy a kormány kizárólag saját magát és hatalmát akarja megmenteni, mi viszont az országot – s ebből vannak a vitáink egymással. 


Dunántúli Napló - Nyaka Szabolcs 
