Magyarország le fogja győzni a válságot
2011.08.31.

            A Kossuth Rádió 180 perc című műsorában Kiss Gábor István beszélgetett Orbán Viktorral.
        


- A stúdió vendége Orbán Viktor miniszterelnök. Jó reggelt kívánok!
- Jó reggelt kívánok!
- Nincs reggel, hogy ne zuhanna ránk valami újabb hír lassuló gazdaságról, recesszióról, tőzsdei esésekről. Tud egyáltalán a kormány számolni valamilyen megbízható adattal? Milyen növekedési adatokkal tud számolni a kormány így nyár végén?
- Természetesen tud, mert az a dolga, hogy megértse, de legalábbis megérezze a jövőt. Egy ország munkájának irányítása azt feltételezi, hogy rendelkezünk egy megbízható, lehetőleg pontos képpel arról, hogy mi vár ránk a következő néhány évben, e nélkül nem lehet jól irányítani egy ország munkáját. Az elmúlt napokban most már bizonyossá vált, hogy a helyzet meglehetősen világos és egyszerű. A korábbi találgatások, egy, másfél év óta tulajdonképpen a politikai elemzések erről szólnak, bármelyik világ napilapot üti fel, ezt találja bennük, milyen lesz a válság természete. Ez volt a fő kérdés. Volt egy gyors visszaesés 2008-tól kezdődően, gyorsan kilábalunk belőle, vagy L-alakú, ahogy írják, visszaestünk, és ott maradunk, stagnálás következik; V-alakú, gyorsan visszaesünk, W-alakú megint visszaesünk. Csak erről szólt lényegében a nemzetközi szakirodalom. Mára eldőlt az a kérdés, hogy nem lesz Európában gyors kilábalás, hogyha még őszintébben fogalmazok, akkor azt kell mondanom, hogy nagyon nagy bajban van az európai gazdaság, ezért egy hosszú, legalább nyolc-tíz évig tartó, elhúzódó, komoly gazdasági válsággal kell számolni abban a világban, ahol mi élünk.
- Azt mondja, hogy mára eldőlt, de nem lehet arra gondolni vagy számítani, hogy ezek még csak előrejelzések, augusztus vége van, ne várjuk ki az év végét azzal, hogy mi lesz 2011-ben a gazdasági növekedési adat például Magyarországra vagy az eurózónára vagy az Egyesült Államokra? A Nemzetközi Valutaalap például olyan jelzést adott ki, hogy nem biztos, hogy recesszió lesz, nem biztos, hogy hónapokon keresztül tart a megtorpanás.
- Nem a növekedést érzem itt a legnagyobb problémának, bár kétségkívül egy súlyos kérdés. Az igazi gond az eladósodás, tehát azért mondhatjuk most már bizonyosnak az előttünk álló, nyolc-tíz évre prognosztizálható, mély európai válságot, amely nem azonos módon érinti majd az európai országokat, de az egész európai térségre jellemző lesz, mert az eladósodást nem tudták megfékezni az európai államok. Az államok adóssága folyamatosan nő, ketten vagyunk egész Európában, a svédek és mi, akik képesek leszünk ebben az évben csökkenteni az államadósságot, a többieknél mind nő. Jó néhány ország a kezelhetetlenül veszélyes zónába került. Görögország az egyik ilyen példa, egyre több ország fogja elérni azt a számot, azt a határt, amikor már nem tudja, tehát nyilvánvaló, ha nem is vallja be, de nyilvánvaló, hogy a büdös életben – ha szabad így fogalmaznom – nem fogja tudni visszafizetni azt az adósságot. Mert nincs olyan matematikai képlet, amiből kijönne, nincs az a gyors gazdasági növekedés, amiben egy 140-150-160 százalékos államadósságot vissza lehetne fizetni. Ez az államadósság nyomja agyon az európai gazdaságot, és az derült ki az elmúlt hónapokban, hogy nem képesek közösen az európai országok olyan gazdaságpolitikát kialakítani, amellyel meg tudnák állítani azt, amiről beszélünk. Na most, mi következik ebből Magyarország számára? Ebből az következik, hogyha közösen nem megy, akkor mindenkinek külön-külön kell megpróbálnia. Ezért lesznek olyan országok, amelyeket az európai válság le fog győzni, és lesznek olyan országok, amelyek legyőzik ezt a válságot. Magyarország le fogja győzni ezt a válságot, énbennem nincs kétség e felől, biztos vagyok abban, hogy képesek leszünk arra, hogy a válságból megerősödve kerüljünk ki, tehát ne csak túléljük, hanem erősebbek legyünk a válság végén, mint a válság elején voltunk. Csak azt az illúziót kell elfelejtenünk, hogy a bennünket körülvevő világ kedvezőbb, könnyebb, segítőbb lesz, mint amilyen most.
- De Ön szerint a tagállamok valóban szívüket-lelküket beleadják az államadósság-csökkentésbe. Mert hadd legyek az ördög ügyvédje. Tény, hogy a környező országok közül Szlovákiának, Szlovéniának, Csehországnak, Bulgáriának feleakkora GDP-arányos államadóssága van, mint nekünk, de a nagyoknak, Németországnak, Franciaországnak nagyobb az államadóssága, mint a miénk, gyakorlatilag a 80 százalékos államadósság az EU-átlag. Miért olyan fontos, miért kell elsősorban ortodox módon az államadósság-csökkentésre gondolni a válságkezeléskor?
- Azért, mert az államadósság elviszi a pénzt. Ha Ön felvesz egy hitelt, akkor azt egyfelől valamikor vissza kell fizetnie, másfelől pedig folyamatosan kamatot kell fizetnie. Minél nagyobb az államadósság, Önnek annál magasabb és annál több kamatot kell fizetnie, következésképpen Önnek egyre kevesebb pénze marad arra, hogy élelmiszert vásároljon, hogy a gyereket iskoláztassa, hogy utakat építsen, hogy kultúrára fordítson, az egészségbe ruházzon be. Tehát folyamatosan csökken annak az összegnek az aránya, amely visszatér az adott gazdaságokba, amelyek akár jóléti, akár gazdaságfejlesztési célokra visszatérnek a nemzetgazdaságokba, és nő az az összeg, amelyet elvisznek a hitelezők. Ezért egy-egy országnak a gazdasági összeomlás szélén tartása persze rossz egy-egy országnak, de a spekuláns pénzügyi csoportoknak kifejezetten kifizetődő, ezen a válságon nagyon sokan nyernek. A görög válságon a görög emberek buknak, de nagyon sok spekuláns pénzügyi csoport halálra keresi magát rajta. Na most, nekünk azt kell elkerülnünk, hogy a magyarok munkáján mások keressenek, ezért nem szabad rásodródni a görög útra, hanem tovább kell haladni azon a megújítási programon, amelyet egy évvel ezelőtt hirdettünk meg.
- Ha együtt nem megy, akkor hogy fog menni ez Magyarországnak? Arra gondolok, hogy az államadósság-csökkentés mértékéről azok voltak a korábbi tervek, a kormányzati tervek, hogy kora ősszel lesz egy újabb jelentős mértékű államadósság-csökkentés…
- Ez így lesz.
- Ez nem változik?
- Ez így lesz, tehát valamikor a következő egy hétben be fogok jelenteni egy néhány százalékot érintő újabb államadósság-csökkentést, amit én nagyon nagy sikernek tartok, és jól járnak a jövőt illetően…
- A forrás sem változik, tehát a magán-nyugdíjpénztári vagyonokból. 
- Igen, tehát van egy vállalása a parlamenti többségnek, van egy döntése, amellyel kimondtuk, hogy a nyugdíjrendszer átszervezésével felszabaduló összegeket kizárólag a nyugdíjrendszerre, illetőleg államadósság-csökkentésre szabad fordítani.
- És a ciklus végére mekkora lesz az államadósság?
- Kérdezzen valami könnyebbet, ha szabad, de nagyon-nagyon óvatosan és tág határok közötti becsléssel azt tudom mondani, hogy a következő évben – már szeretném 2012-ben – Magyarország képes lenne 70 százalék alá vinni az államadósságot, és szeretném, hogyha a 60-hoz közelebb lenne a ciklus végén, mint a 70-hez.
- Nem ígérem, hogy könnyebb lesz a kérdés, de mennyit kell változtatni mindezeknek a fényében, ha az eurózóna tartós válságából, évekig tartó válságából az imént elemzett módon kiindulunk, akkor mennyit kell változtatni a költségvetési terveken, amely, ugye, a hírek szerint elkészült, a kormány első olvasatban tárgyalja, tehát tartható az eredeti menetrend. Mennyit kell például azon változtatni, hogyha valóban kisebb Magyarország GDP növekedési adata, akkor az egyértelműen bevételkiesést jelent.
- Tudja, való igaz, amit Ön mond, a növekedés bevételt hoz a költségvetésnek is. A növekedés jó dolog, a növekedés azt jelenti, hogy az embereknek van munkájuk, kapnak fizetést, ha van növekedés, akkor számolhatnak növekvő fizetésekkel is, és aztán a költségvetésnek is ezen keresztül van bevétele, vagyis több jut egészségügyre, oktatásra, nyugdíjra vagy éppen gazdaságfejlesztésre. Na most, a magyar növekedés magasabb ma, mint az európai átlag. Tehát azért a növekedésről mindenfajta vitákat lehet hallani, de a kiindulópont mégiscsak az, hogy a magyar emberek munkájának eredményeképpen az ezelőtt, másfél évvel ezelőtti helyzet, amikor a magyar gazdaság egyáltalán nem növekedett, megváltozott, és ma nő a magyar gazdaság, tehát jó pályán van, csak a növekedést mi szeretnénk a mostani két százalék helyett inkább a három, négy vagy öt százalékos tartományban látni. Na most, ami a költségvetés összefüggését illeti, mármint ennek a ténynek a költségvetéssel való összefüggését illeti, én nem a rövid távú költségvetési tervezést tartom igazán fontosnak, azt meg fogjuk oldani, erre a magyar parlament, illetve a magyar kormány – mondhatom – rutinból képes, hanem azt, hogy az egész gazdaság átszervezésének programja ne torpanjon meg. Sőt, az én válaszom erre a világgazdasági helyzetre, amiről beszélünk, erre az európai gazdasági válságra, az a megújulás és az átszervezés felgyorsítása lesz. Tehát én arra fogok javaslatot tenni az előttünk álló egy hét során a Fidesz frakciójának, a kormánynak, a Fidesz elnökségének, a kereszténydemokratáknak is, hogy gyorsítsuk fel azokat a terveinket, amelyek Magyarország megújítását célozzák: az oktatás átszervezését, az egészségügy átszervezését, az önkormányzati rendszer átszervezését, a gazdasági támogatási rendszerünk átszervezését. Egyetlen forint pazarlást sem engedhetünk meg magunknak, egyetlen felesleges kiadást sem engedhetünk meg, és egyetlen ember sem dolgozhat feleslegesen az államigazgatásban, mert ezt most már nem bírja el az ország.
- De az is érdekelne, hogy jelent-e a gazdasági kormányzásban filozófiai váltást ez a bizonyos bevételkiesés, amely mondjuk a háztartások fogyasztásában mutatkozik meg, hiszen sajnos ez is tény, hogy 8 milliárd forintot jelent az a fél százalék, amivel kisebb a háztartások fogyasztása, ez ugyan megint jobb, mint a környező országok adata. Tehát kisebb mértékben csökken nálunk a fogyasztás, de hát egykulcsos jövedelemadónak köszönhetően nagyobb a háztartások elkölthető pénze, a reálhozamok többnyire már azért célhoz érnek, és mindezek ellenére a háztartások nem hajlandók fogyasztani. Ebből kifolyólag jelent-e bármilyen filozófiai váltást a gazdasági kormányzásban ez az adat?
- A legkevésbé sem, sőt én a kérdésben szereplő összefüggést sem fogadom el, egyszerűbb módon látva a világot, ha szabad így fogalmaznom. Látom ezeket a vitákat erről a növekedés, fogyasztás, megtakarítás hármasról. Nagyon egyszerű módon gondolkodom erről. Először is van növekedés. Az azt jelenti, hogy van munka, negyvenegynéhány ezerrel többen dolgoznak, mint dolgoztak egy évvel ezelőtt, és ez a szám emelkedni fog. A magyar gazdaság jól teljesít, mert óriási exporttöbbletünk van, el tudjuk adni azt, amit előállítunk. Ez azt jelenti, hogy az emberek nem élnek jól, sőt nagyon sokan nagyon nehezen élnek, de valóban jó néhány, sokmillió családnál több pénz van most, mint volt egy évvel ezelőtt, még ha nem is annyival több, mint amennyivel szeretnénk. Innentől kezdve azonban nem mondom, hogy a kormánynak el kellene döntenie az emberek helyett, hogy ők mit csináljanak a pénzükkel. Nem is értem, hogy miért akarjuk őket rávenni, hogy fogyasszanak, hát majd egy család, aki jól ismeri a saját helyzetét, szemben Önnel vagy velem, mert mi nem ismerjük az ő helyzetüket, eldönti, hogy mit engedhet meg magának, hogy vegyen valamit, vagy érzi úgy, hogy neki takarékoskodnia kell, vagy úgy el van adósodva, hogy a többletpénzt arra kell fordítania, hogy törlessze az adósságait, vagy visszafizesse azokat. Tehát én nem mondom, hogy a kormánynak bele kellene avatkoznia abba, hogy az emberek mit tegyenek a pénzükkel. A kormánynak az a dolga, hogy lehetőséget teremtsen az emberek számára, hogy dolgozzanak, és minél többet keressenek. És aki fogyasztani akar, mert úgy gondolja, hogy megengedheti magának ezt, és vállalhat ilyen kockázatot, az fogyasszon, aki pedig megtakarítani akar, az takarítson meg. Innentől kezdve ízlés kérdése, hogy erről Ön vagy én mit gondolok. Engem arra tanítottak otthon, hogyha van pénzed, akkor először takarékoskodj. Na de hát mások inkább fogyasztani szoktak. De ezek olyan kérdések, amelyeket nem emelnék a kormányzati gazdaságpolitika rangjára. A kormánynak inkább figyelnie kell, hogy mit csinálnak az emberek, nem pedig irányt szabni a számukra a személyes szokásaikat illetően; nekünk figyelnünk kell, hogy most többet fogyasztanak, vagy többet takarítanak meg. Azt látom, hogy többet takarítanak meg. Én inkább azon gondolkodom, hogy ha már az emberek többet takarítanak meg, mint korábban, akkor hogyan tudnánk lehetővé tenni, hogy az a pénz, amit ők meg akarnak takarítani, valamilyen módon szerepet játsszon a magyar állam finanszírozásában. Tehát hogyan tudnánk elérni például azt, hogy a magyar államkötvényeket közvetlenül az emberek vásárolják meg, és a lehető legegyszerűbb úton jusson el hozzájuk, ha már takarékoskodni akarnak, hiszen a mi állampapírjainknál biztosabb megtakarítás Magyarországon nem létezik. Tehát én nem az emberek szokásainak megváltoztatásában gondolkodom, hanem a szokásaikat szeretném felhasználni az egész közösség érdekében.
- Akkor hagyjuk is a háztartásokat, nézzük még egy gondolat erejéig az államháztartást. A költségvetés kiadási oldalát hogyan érintheti mindez? Azt mondja, hogy már rutinból fel van készülve a magyar parlament, a politikai elit arra, hogy takarékoskodni kell. Hol lehet még takarékoskodni?
- Jól néznénk ki, hogyha a magyar parlament nem lenne képes arra, hogy elkészítsen egy életképes költségvetést. Az lenne a minimum, amit elvárhatunk választott vezetőinktől. Én nem takarékoskodásról beszélek; a takarékoskodás és a megszorítások politikája megbukott Magyarországon az elmúlt nyolc évben. Az előző időszakban volt itt vagy öt-hat nagy megszorítás, aminek az eredményeképpen mindig visszajutottunk oda, ahol a megszorítás előtt voltunk, vagyis nem jutottunk ki a bajból. Ezért az elmúlt egy évben sem alkalmaztam a megszorítások politikáját, sőt mereven elutasítottam, és ezt fogom tenni a következő időszakban is. Minden változásnak hosszabb távon kell, hogy értelme legyen, nem a rövid távú megtakarítás hoz értelmet. Ezért mondom, hogy Magyarországot meg kell újítani és Magyarországot át kell szervezni, és ott, ahol pazarlás van, meg kell szüntetni, ahol ésszerűtlenül működnek a dolgok, meg kell változtatni, a múlt hibáit ki kell javítani, és néha le kell dönteni egy-egy tabut. Ezt nevezem én megújításnak és átszervezésnek. Tehát nem az a kérdés mindösszesen, hogy a következő évi költségvetésre nézve egy-egy döntés milyen hatást gyakorol, hanem a következő 8-10-15 évre nézve egy-egy döntésnek megvan-e az értelme. Ez a különbség a megszorítás és az átszervezés között.
- Beszéljünk a kormány egy nagy vállalásáról, a törlesztőrészlet befagyasztásáról, a fizetésképtelen devizahitelesek ügyéről. 4900 milliárd forint sorsáról beszélünk, ennyi a magyar adósság, ez egy óriási halmaz. Egyrészt augusztus végéig a friss hír az, hogy ezer alatt van azoknak a száma, akik érdeklődnek, ez persze decemberig még változhat. Én inkább arra lenne kíváncsi, hogy mit szól a jegybankelnök nyilatkozatához ezzel kapcsolatban, aki azt mondta, hogy felesleges megmenteni a devizahiteleseket bármi áron, tanulják meg a leckét, nyilván Ön is hallotta ezt a nyilatkozatot. A jóindulatú olvasata ennek az, hogy a hitelek nélkül is kilátástalan helyzetben lévők érdekeit képviseli, a rosszindulatút mondja el Ön.
- Nézze, először is, köszönöm, ez a szereposztás nem túl hízelgő, de azért igyekszem megfelelni. Nem vagyok rosszindulatú ember, vagy nem szeretem mások feltételezett rosszindulatát megfejteni, inkább azt mondanám, hogy bankárember, így gondolkodnak a bankárok. Ezért nem szabad őket odaengedni semmilyen politikai pozícióhoz, ahol emberek sorsáról van szó. Egy bankár nem érti azt a mondatot, hogy senkit sem hagyunk az út szélén. Ő arról beszél, hogy persze, tanulja meg, árverezzék el a házát, és menjen a híd alá lakni, így gondolkodnak a milliárdosok. Leginkább a milliárdos pénzemberek. Én ezt visszautasítom természetesen, bár szabad így gondolkodni, ha az ember bankot vezet, de nem szabad így gondolkodni, hogyha a közéletben vállal szerepet. Az én felfogásom a következő: szerintem igaza van a jegybankelnöknek abban, hogy a leckét meg kell tanulni. Na de mindenkinek! Miért van az, hogy mindig csak a hitelt felvevők tanulják a leckét, a bankok meg sose? A kormánynak a politikája az arra épül, hogy úgy oldja meg azt a helyzetet, hogy világossá tegye, nem engedjük meg, hogy az elhibázott devizahitelezés politikájának az árát kizárólag a hitelfelvevő családok fizessék meg. Ebből a veszteségből a bankoknak is vállalni kell, ehhez keressük a módszereket. Az a kérdés, hogyan és milyen arányban osszuk meg a veszteséget a bankok meg az emberek között. Az nem megy, amit a jegybankelnök mond, hogy minden veszteség az embereknél van, és minden haszon a bankoknál. Ez a világ véget ért. Az ősz is arról szól, hogy keressük azokat a megoldásokat – ezt nevezzük Otthonvédelmi Programnak –, amelyekkel az embereken segíteni tudunk, és megakadályozzuk, hogy a bankok ennek az egész rossz devizahiteles pénzügyi konstrukciónak minden kedvezőtlen következményét az emberekre hárítsák. Igen, nekik is, mármint a bankoknak is viselni kell ebből a veszteségből. Ez a veszteségmegoszlás lesz az egyik legfontosabb kérdés ősszel, e felé tett lépés az árfolyamgát intézménye, amellyel megpróbáljuk megakadályozni, hogy az emberekre zuhanjon ennek a – még egyszer mondom – elhibázott, rossz kormányzati, gazdaságpolitikai és jegybanki politikának eredményeképpen előállt devizahiteles helyzet, ennek a helyzetnek az összes következménye az emberekre zuhanjon. Ez megengedhetetlen, úgyhogy több szerénységet kérek a bank elvtársaktól.
- Csak egy szóval válaszoljon, tehát a 2012-es költségvetésben az a tétel, ami az eszközkezelőnek kell, az az összeg rendben lesz? Az nem fog változni?
- Az is, és még további az Otthonvédelmi Programunk részét alkotó lépésekre kell számítani.
- Még egy fontos témánk van. Hétfőn beszélt arról is diplomaták előtt, hogy a szövetségkötések versenye zajlik majd a világban a következő tizenöt-húsz évben. A külügyminiszter tegnap itt a műsorban ezt úgy értelmezte, hogy a kínai kapcsolatokon keresztül értelmezhető ez a kérdés. Valóban erre gondolt? A Kínával kötött szövetségre vagy a keleti országokkal kötött szövetségre is?
- Gondoltam Kínára, ide sorolom Indiát is, amiről méltatlanul kevés szó esik. Az indiai gazdaság fejlődése rendkívül izgalmas, és az egyik nagy lehetősége az egész világgazdaságnak. Az ebben rejlő lehetőségeket nem könnyű kihasználni, sajátosan szerveződő gazdaságról van szó, de Magyarországnak, a magyar diplomáciának kell lépéseket tennie annak érdekében, hogy a hatalmas indiai gazdasági növekedés világgazdasági hasznából néhány morzsa azért Magyarországnak is jusson. Gondoltam Kína és India mellett Oroszországra is. Oroszországgal vannak mindenfajta konkrét gazdasági vitáink, de van egy egymásrautaltságunk az energia ügyében, tehát egy energiaszövetséget, energia-megállapodást, hosszú távú rendezést szeretnénk elérni Oroszországgal. És keressük a választ arra a kérdésre, hogy miközben az arab világban óriási pénzek halmozódnak fel, az arab tőke jelenléte Magyarországon rendkívül csekély, és szeretnénk, hogyha ez is erősödne. Hasonlóképpen újra kell gondolnunk az Izraellel folytatott gazdasági kapcsolatainkat, ott is fantasztikus gazdasági eredményeket értek el, és az ingatlan-spekulációkon kívül eddig egy-két gyógyszergyárat és high-tech beruházást leszámítva nincs kellő súlya az izraeli termelő tőének Magyarországon, tehát kevesebb spekuláns tőkét és több ténylegesen termelő tőkét várunk onnan is. Ehhez tárgyalásokat, gazdaságdiplomáciai erőfeszítéseket kell tenni, és remélem, hogy a külügyminiszter meg is tudja oldani ezt a feladatot.
- Van a kormányon belül vita erről egyébként, hogy inkább Nyugatra vagy Keletre kellene tekinteni? Arra gondolok, amit a Heti Válasz publicistája próbált szálazni, hogy vajon Navracsics Tibor miniszterelnök-helyettes Veszprémben elmondott beszéde az vitázik-e ezzel az állásponttal, amit az imént ismertetett.
- A kormányban csupa épeszű ember ül. Márpedig épeszű ember ma nem állítja szembe a Keletet a Nyugattal, hiszen – ahogy szokás mondani – a globális világgazdasági fejlődésnek az egyik legizgalmasabb jelensége az, hogy új módon kapcsolódik össze Nyugat és Kelet gazdasága. Az Egyesült Államok államadósságát tekintélyes részben a kínaiak finanszírozzák. Jelentek meg a napokban olyan írások, illetve könyvek, amelyek Kína és az Egyesült Államok pénzügyi összenövéséről beszélnek. Ez egy provinciális megközelítés, azt is mondhatnám, a kommunizmusból maradt itt, amely megpróbálja a Nyugatot a Kelettel szembeállítani ahelyett, hogy azt látná, hogy a Nyugat és a Kelet újfajta módon kapcsolódik össze, és ezen az újfajta összekapcsolódáson belül kell megtalálni azt, hogy nekünk, magyaroknak mi az érdekünk. Én bízom abban, hogy az ország vezetői meg is találják a választ erre a kérdésre.
- A 180 perc vendége Orbán Viktor miniszterelnök volt.


orbanviktor.hu
