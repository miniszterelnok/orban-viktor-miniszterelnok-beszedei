A hatalom önmagában érdektelen
2009.03.10.

            AZ ATV Egyenes beszéd című műsorában Kálmán Olga beszélgetett Orbán Viktorral.
        



Tíz százalékos járulékcsökkentést és előrehozott választást szeretne a legnagyobb ellenzéki párt vezetője. Hogy milyen program lenne megoldás a válság kezelésére, azt Orbán Viktor, a Fidesz elnöke mondja el.

- Vendégünk Orbán Viktor, a Fidesz – Magyar Polgári Szövetség elnöke. Jó estét kívánok, üdvözlöm!
- Kezét csókolom! Jó estét kívánok!
- Pár nappal ezelőtt hallhattuk, láthattuk az országértékelő beszédét. Én tudom, hogy baj van, az emberek reményt keresnek, reményt arra, hogy van kiút. Azt láttam, hogy Ön is erre építette föl a beszédét, de azon kívül, hogy itt vagyok én, Orbán Viktor, válasszatok engem, nem sok kapaszkodót adott az embereknek. Ez egy kampánybeszéd volt?
- Ennél talán többet adtunk. Azt mondtuk, hogy itt vagyunk, tehát ez nem egy egyszemélyes…
- Jó, hát az egyes szám, többes szám az valóban fontos, de..
- Igen, de én egy politikai családot képviselek, tehát amikor… Ugye most velem tetszik beszélgetni, és én is fogok majd helytállni mindazért, amit majd mondok, de közben egy politikai közösséget, méghozzá egy nagyon erős, számos és széles, ráadásul szerintem jól szervezett közösséget képviselek, soktucatnyi szakértővel, soktucatnyi politikai vezetővel, százötvenet meghaladó parlamenti képviselővel és több ezer önkormányzati képviselővel. Szóval ezt mind, együtt tessék látni, amikor egyes szám első személyben…
- Értem én. De ez egy kampánybeszéd volt?
- ... beszélek, akkor ebbe ők is beleértendők. Nem, hát kampány még nincs. Majd kampánybeszéd akkor lesz, ha kampány lesz.
- Mert hogyha kampánybeszéd lett volna, akkor értem. De ha nem kampánybeszéd, akkor viszont nem értem, hogy mondjuk a remény kifejezésnél maradva, a reménnyel kikövezett utat, azt miért nem vázolta fel? Tehát hogy mitől lesz jobb Magyarország helyzete attól, hogyha a Fideszre szavaznak, majd akkor, amikor szavazni kell, vagy pedig ezt és ezt szeretnénk megcsinálni. De akkor meg nem hallottam, hogy mit és hogyan.
- Nem, ha a Fideszre szavaznak, akkor lesz jobb.
- De miért? Tehát a hogyanokat nem hallottam.
- Azért, mert az ország mostani bajai abból származnak, hogy az ország vezetői nem tudják vezetni az országot, és mi azt gondoljuk magunkról, hogy különböző okoknál fogva mi fölkészültünk, készen állunk, motiváltak vagyunk és szeretnénk bebizonyítani, hogy ezt az országot jobban is lehet kormányozni.
- Ezt is értem. De a hogyanokat meg a mikénteket és a miérteket változatlanul nem tudom. Nem hallottuk az országértékelő beszédből sem, de akkor menjünk sorba.
- Így van. Mire kíváncsi?
- Például adócsökkentésre. Több kollégájával, tehát számtalan fideszes politikussal beszélgettem már erről a kérdésről itt ennél az asztalnál, de sosem derült ki, hogy például, milyen adónemeket csökkentenének?
- Hát elsősorban ez benne van a programunkban...
- Az Erős Magyarországban?
- Igen. Van nekünk azért ilyen programunk is. Mi az élőmunkát…
- De ott a mérték például nincs benne.
- ... az élőmunkát terhelő… A mérték nincs, az a kifejezés van talán, hogy erőteljes vagy nagyarányú. Tehát mi erőteljes, nagyarányú, érzékelhető, áttörést jelentő mértékű adócsökkentést szeretnénk végrehajtani elsősorban azoknál az adónemeknél, amelyek ma akadályozzák, hogy több ember dolgozhasson.
- De mondjon egy mértéket! Tehát nincs benne az Erős Magyarországban, én is még egyszer rákerestem, tehát hogy hány százalékos adócsökkentés lenne ez az erőteljes, és aminek már tényleg érezhető lenne a hatása.
- ’98 és 2002 között, amikor kormányoztunk, akkor a tb-járulékot tíz százalékkal csökkentettük. Ennél kisebb mértékről nincs értelme beszélni, tehát ennél csak nagyobb mértékű csökkenést tartok értelmesnek.
- A tb-járulék esetében.
- Így van.
- Tehát ez a járulék. És az adónemek esetében?
- Hát az attól függ természetesen, hogy az ország milyen pénzügyi állapotban érkezik meg a választások napjához.
- Hát, hogyha például előrehozott választás lenne, amit Ön már többször emlegetett, akkor nézzük a mai állapotot!
- Akkor egy jelentős adócsökkentést hajtanánk végre.
- Szja?
- Elsősorban az szja oldalán.
- Egy kulcs, több kulcs? Mekkora, hány százalék?
- Hát nézze, mi mindenképpen egy olyan adórendszert akarunk, amely az embereket nemcsak ösztönzi a munkára, hanem az emberek azt is érzik, hogy megbecsülik őket, mert dolgoznak. Ha egyfajta biztatást tudnak kiolvasni az adórendszerből. Ma az ember az adórendszerből sok mindent kiolvashat, de biztatást a legkevésbé sem. Tehát egyszerűsítés, másodsorban pedig mértékcsökkentés, és harmadrészt pedig a munka és a gyermekvállalás ösztönzésének, vagy kombinálásának az ösztönzése, amit szeretnék. Tehát úgy, ahogyan azt egyszer már én megpróbáltam, és azt hiszem, hogy az adott körülményekhez képest talán nem is vallottam vele kudarcot. A gyermekvállalást és a munkavállalást, vagyis azokat a családokat hozni a legjobb helyzetbe, akik miközben gyermeket vállalnak, aközben egyébként dolgozni is hajlandóak. A többiekről sem szabad elfeledkezni, de ezek az emberek viszik igazából hátukon az országot.
- Jó, de hát az igazi biztatás az lenne, hogyha Orbán Viktor azt mondaná, hogy emberek, én azt gondolom, hogy ebben a helyzetben minimum ennyire és ennyire kellene leszállítani az szja- kulcsot, vagy egy kulcs legyen, vagy több kulcs legyen, hány millió forintos határig. De most sem mondta meg a számokat.
- Hát még egyszer mondom…
- Akkor biztasson engem, mondja meg nekem, hogy Önnek mi a véleménye, hány százalékos adókulcsot..
- Mekkora adókulccsal adózik Ön most?
- Én Ekhós szerződéssel vagyok.
- Aha, aha. Így nehéz. Mennyivel adózna, nem volna Ekhós?
- Azt én nem tudom, úgyhogy ne ebből induljunk ki, ne az én jövedelmem…
- Mert akkor tudnék válaszolni.
- Jó. Szóval jelenleg Magyarországon az szja tekintetében egy kulcs vagy több kulcs? Ha több kulcs, hány százalékos?
- Mi egyelőre több kulcsban gondolkodunk, bár nem akarom eltitkolni, hogy a Fideszben nagyon sokan vannak, akik egykulcsos adórendszert szeretnének.
- És az az egy kulcs, az hány százalék lenne?
- Hát, vita van; 18 és a 20 között beszélnek azok, akik ezt az álláspontot képviselik. Én személy szerint nem tartozom közéjük, én azon az állásponton vagyok, hogy az adórendszerben a gyermekvállalást jutalmazni kell: ez pedig azt jelenti, hogy családi adózást érdemes megvalósítani. Most vannak mindenfajta nemzetközi tapasztalatok, hogyan kombinálják az egy kulcsot a gyermekvállalással, de ezeket én a kelleténél bonyolultabb megoldásoknak tartom. A lényeg az, amit szerintem érdemes tudni az embereknek: ha Fidesz-kormány lesz, akkor az, aki dolgozik, és gyermeket nevel, a mainál sokkal jobban fog járni, az adója egyszerűbb lesz, és alacsonyabb kulccsal fog adózni.
- De ez most megint egy olyan általános kijelentés, amivel én nem fogok megelégedni, hadd képviseljem én most az Ön hallgatóságát és nézőközönségét. Jó, akkor beszéljünk több kulcsról. Az a több kulcs, mondjuk a 18 marad 18, és akkor a másik mennyi? Harminchat vagy több?
- Hát ezt majd el fogjuk dönteni, ha kaptunk elég bizalmat a választóktól. Leírunk egy kormányprogramot, amibe bevonjuk a vállalkozókat, a munkaadókat és így tovább.
- Ez akkor azt jelenti, hogy most még nincs meg.
- Mármint a konkrét számokra vonatkozóan? Hát persze, minden nap változik a helyzet. Minek kellene most meglennie?
- De hát akkor Önöknek nincs is programjuk?
- De programunk van. A mi programunk az adócsökkentés programja.
- Hát de olyan én is tudok, az én programom is adócsökkentés, de konkrét számokkal ellátott programjuk ezek szerint nincs.
- A különbség, szerintem a különbség közöttünk az, hogy Ön is azt mondja, hogy tudna, de ha odakerülne, nem biztos, hogy meg tudná csinálni.
- Egész biztos igaza van.
- Én azt állítom, hogy mi meg is tudjuk csinálni.
- Egészen biztos igaza van. De akkor végül is én azt szűrtem le az Ön szavaiból, hogy pillanatnyilag a Fidesznek nincs olyan programja, ami ki lenne dolgozva, amiben az szerepelne, hogy ebből a válságos helyzetből mi jelentené a kiutat, mi legyen az adóval, és majd mindjárt végigmegyünk a többi kérdésen is.
- Dehogynem. A Fidesznek…
- Holott Ön mindig azt mondja, hogy Ön készen áll a kormányzásra.
- Igen. Tehát ha most van a választás, három hónap múlva kormányt kell alakítani, akkor abban a táblázatban, amit be kell nyújtani - ugyan voltak már olyan kormányprogramok, amelyekben nem szerepeltek táblázatok, de mondjuk, amit úgy illendő benyújtani, ott a megfelelő számok is szerepelnek. Mondok Önnek egy másik példát. Mit tudunk ma arról, hogy az önkormányzatoknál lévő hitelek hány százaléka az, amelyet a kormánynak kell majd kifizetnie?
- Mit tudunk?
- Hát, keveset tudunk. Tehát azt akarom csak mondani Önnek, hogy szerintem csontvázak is vannak még a szekrényben, amit nem is tudunk egyébként kinyitni, és megszámolni egész addig, amíg nincs átadás-átvétel a kormányzásnál. Én úgy számolom, hogy egy olyan - bár tegnap a főváros költségvetése felől riasztó számok érkeztek, de most, ha a tegnapelőtti, és nem a tegnapi hírekre építünk, akkor egy olyan 800 milliárd és 1000 milliárd forint közötti adósságállománya lehet az önkormányzatoknak az Állami Számvevőszék legutóbbi tanulmányai alapján, és nekem az a gyanúm, hogy ennek kevesebb mint felét tudják az önkormányzatok valójában visszafizetni. A többi még rá fog esni a központi kormányzatra. És szerintem ilyen csontvázak még akadnak a szekrényben.
- Ezt én nem tudom. Mindenestre az előbb volt egy érdekes mondata a számokkal kapcsolatban, hogy hát hogy lehetnének még most konkrét számok, mikor állandóan változik a helyzet. Hogyha ez igaz, akkor meg miért mondják azt a kritikát, hogy nahát, a kormány költségvetése két héten belül összedőlt. Hát azért kellett módosítani - mondják a kormánypárti képviselők - mert hogy szinte napról napra változik a helyzet.
- Igen. Az idősík a következőképpen néz ki: novemberben, amikor a költségvetés vitája megindult, mi akkor azt mondtuk, hogy ha nem vágyainkból, hanem a realitásokból indulunk ki, akkor a magyar költségvetésben úgy kell, annak az elkészítésében úgy kell eljárnunk, hogy a magyar nemzetgazdaság körülbelül három százalékkal fog csökkenni. Akkor azt mondta a kormány, hogy nem, még talán pluszban számoltak. Januárban kiderült, hogy mégis három. Most ott tartunk, hogy szerintem öt a minimum, tehát legalább öt százalékkal csökkenni fog a magyar gazdaság teljesítménye, ha a dolgok így mennek tovább. A kormány most egy olyan pótköltségvetés-szerű csomagot nyújt be, ami még mindig csak mínusz három százalékkal számol. Tehát én azt akarom mondani, hogy a tervezésnek kétségkívül van egy időhöz kötöttsége, na de a dolog lényege épp arról szól, hogy amikor kormányon van valaki, akkor az adott pillanatban meg kell alkotni a szükséges lépéseket, és ott nem hibázhat az előrejelzéseket illetően. Vagy ha hibázik, pontosabban nem is biztos, hogy hiba ez, mert valóban gyorsan változik a világ, akkor inkább konzervatív módon kell tervezni, tehát inkább egy kicsit rosszabbra kell mindig számítani, semmint a vágyainkra hagyatkozni.
- Hát mondjuk az Európai Bizottság optimistább volt minálunk, tehát ilyen szempontból…
- De Brüsszel nagyon messze van.
- Brüsszel messze van, és mi itt élünk - értem.
- Mínusz öt és mínusz nyolc százalék közötti hiánnyal kell számolni, bocsánat, nemzeti össztermék visszaeséssel kell számolnunk, ha… Nézze, októberben jelentették be, hogy válság van, azóta kezdeményezéseket tettek, lépéseket nem, tehát bejelentések voltak, de intézkedések szinte egyáltalán nem. Szabadesésben vagyunk, fékezés nélkül zuhanunk. Ha további hónapokat fogunk elvesztegetni, ami a válságnak egyfajta félrekezelése, akkor az öt százalék, a mínusz öt százalék helyett mínusz nyolc százalék is lehet a nemzeti összterméknek a csökkenése. Volt már ilyen Magyarországon: kibírtuk, de nagyon nehezen bírtuk ki, és nagyon nagy fájdalmak mellett... Várjon csak, hogy is, az volt a második évem a parlamentben, tehát 1991-ben volt az, amikor a nemzeti össztermék tíz-tizenegy százalékkal csökkent Magyarországon. Azt nem kívánom az országnak, hogy ezt újra átéljük. Az egy piacgazdaság szülési fájdalmainak volt tekinthető, de nagyon fájt. De nagyon fájt.
- De a gyermek megszületett, úgyhogy ez most már talán nem fenyeget minket. Na hát akkor nézzük a többi tételt. Ugye járulékcsökkentés vagy akár az szja-kulcsnál is maradhatunk. Tehát hogyha változtatunk a mértéken, akkor ugye a bevételben hiány keletkezik, tehát kevesebb lesz a bevétel egész pontosan.
- Hát van, aki ezt mondja. Ez egy vita kérdése.
- Hát a pillanatnyi bevétel biztos, hogy kevesebb lesz. Kiadási oldalon meg kellene találni ennek az ellentételezését.
- Ez egy félreértés szerintem. Én ezt ismerem.
- Mondjuk a 18 százalékos áfa-kulcsnál, amit, ha mondjuk ötmillió forintra kiterjesztenek, arra azt mondják, hogy 300 milliárd forintos kiesést jelent a költségvetésből. Például az öt százalékos járulékcsökkentés az pedig 350 milliárd forintos, tehát mondjuk mind a kettő olyan 300-350 milliárd forintos kiesés jelent.
- Ebből egyik szám se igaz.
- De miért nem?
- Azért, mert…
- Mert mindenki más rosszul számol? Ezeket nem én találtam ki.
- Persze, de mindenki különböző számokat mond attól függően, hogy melyik műhelynek a számításait veszi elő. Az én állításom a következő: aki eddig radikálisan csökkentette az adóját – a mi térségünkben Szlovákia és Románia –, ott fél éven belül előállt az a helyzet, hogy alacsonyabb adókulccsal többet szedtek be. Magyarországon van a közgondolkodásnak, ez túlzás, a nyilvánosság előtt megszólaló közgondolkodásnak a fejében van egy tévképzet: azt gondolják, hogy az adócsökkentésnek forrásigénye van. A közép-európai államok utóbbi évének, utóbbi éveinek története ennek az ellenkezőjéről szól. Én még hozhatnék a Horn-kormány ügyében is vagy idejéből is példát, hogy ne mindig a saját lovunkat dicsérjük, amikor a vállalati nyereségadót levitték talán ötven százalékkal is, akkor feleakkora kulccsal több bevétel volt. Én nem tagadom, hogy persze ehhez kellenek speciális csillagállások vagy még egyéb kiegészítő intézkedések is. Persze, hát a kormányzás erről szól, de a lényeg, hogy nem szabad azt hinniük a magyaroknak, hogy ha adót csökkentenek, akkor föltétlenül valamiről le is kell mondaniuk. Ha rosszul csökkentenek adót, akkor természetesen van, amiről le is kell mondaniuk.
- De hogy kell jól adót csökkenteni?
- Úgy, hogy nőjön a gazdaság, és több legyen a munkahely.
- Na de hát annak meg kifutási ideje van. Van erre most nekünk időnk?
- Ezért hoztam példának a románokat és a szlovákokat; ott fél év volt a kifutás.
- Na jó, de hát ez most nem egy szokványos helyzet, tehát most egy válság kellős közepén vagyunk.
- De nem is vagyunk rosszabbak, mint a szlovákok meg a románok. Tehát bízzunk abban, hogy megtaláljuk azt a megoldást a számok világában az adott helyzetben, amikor majd nálunk is egy költségvetési éven belül megtörténhet ez a változás. Ebben szerintem hihetünk is, meg bízhatunk is.
- Ezt is akkor fogják kidolgozni, hogyha közel lesz a…
- Nem kell ezt jobban kidolgozni ennél. Hát adót csökkenteni úgy kell, hogy csökkenteni kell a kulcsokat. Az összes többi akadékoskodás, inkább a kormányzati tehetetlenségnek a bevallása. Majd amikor kormányra kerül egy politikai erő, akkor nem beszélni kell az adócsökkentésről, hanem meg kell csinálni. Én azt mondom Önnek, hogy mi ha odakerülünk, meg is fogjuk csinálni.
- De hát azt egyébként nemcsak kizárólagosan Gyurcsány Ferenc és az ő kormánya állítja, hogy az adócsökkentésnek, a járulékcsökkentésnek bevételkiesés a hatása vagy az eredménye, amit a másik oldalon valahogy ellensúlyozni kell. Hát ezt mondja mindenki, aki ezen dolgozott az elmúlt hetekben, hónapokban a Reformszövetségtől elkezdve Parragh Lászlón át, tehát mindenki.
- Hát nézze, itt iskolákról beszélünk. Ne legyen elfogult. Ne legyen elfogult – mindenki nem. Önnek abban igaza van, hogy ez a vita, ez nem egy magyar belpolitikai vita, még csak nem is egy magyar társadalmi vita – ez egy nemzetközi vita. A világban léteznek közgazdasági iskolák. Van olyan közgazdasági iskola, amelyik azt mondja, amit Ön mond. Ez most éppen vereséget szenvedő félben van a világban, de ezt nem udvariatlanságból mondom. És van egy másik közgazdasági iskola, amelyik azt mondja, hogy igenis, a gazdasági növekedés elősegítésével a költségvetések egyensúlyba hozhatók. Nem önmagában az adócsökkentéssel, kell ott még tenni néhány lépést – adóegyszerűsítés, hogy csak egy példát mondjak -, de összességében, ha egy gazdaságpolitikának a középpontjában a munkahelyteremtés és az adócsökkentés van, abban az esetben a gazdasági növekedés egyensúlyban tudja tartani a költségvetést. Ez egy nagy vita. Ha Ön kinyit egy amerikai szaklapot, akkor ezt a vitát ott látja. Ha ezt teszi egy francia lappal, ugyanezt fogja tapasztalni. Tehát nem kell azt hinnünk, hogy ez egy bezárt magyar vita. Nem, ez a világban zajló politikai-közgazdasági viták egyik legnépszerűbbike.
- És egy ilyen vita kellős közepén mi meg tudjuk határozni, hogy melyik a helyes út a két összecsapó véleményből?
- De miért ne hinnénk, miért ne hihetnénk azt, hogy képesek vagyunk arra, hogy mi magunk megmondjuk, hogy nekünk mi a jó?
- Hát, mert nagyot bukhatunk rajta például.
- De hát az élet tele van ilyen kockázattal. Olyan megoldás nincs, amikor…
- Hát jó, de most nem az egyéni életünk kockázatáról beszélünk, hanem az egész ország életének kockázatáról.
- Így van. A kormányzás kockázatos, az élet nemzeti keretek között is kockázatos. Hát nézzük meg, mi zajlik a világban. Most éppen az zajlik, hogy egy szerintem éppen bezáródófélben lévő világ régi vezetői a régi eszközökkel nem tudják orvosolni a régi világ bajait. És most itt van a világ egy újjászületés fájdalmai közepette. Hát ilyen az élet. Tehát én a biztonságot és a kiszámíthatóságot nagyon fontosnak tartom: egy ország politikai vezetésének az a dolga, hogy az embereket hozzásegítse egyfelől lehetőséghez, másfelől biztonsághoz és kiszámíthatósághoz, de ezt mindig nagyon gyorsan, gyakran nagyon gyorsan változó körülmények között kell megtenni, és mindig van kockázata. Olyan megoldás, akár A, akár B útra lépünk, aminek ne lenne valamennyi kockázata.
- Na jó, de ezt a kockázatot mondjuk miniszterelnökként meg merné lépni, hogy na, nagyarányú egyszeri adócsökkentés, járulékcsökkentés, aztán bízzunk abban, hogy a miáltalunk képviselt iskolai felfogás fog majd teljesülni. Ha nem, akkor meg hát nem tudom, majd vakarjuk a fejünket.
- Nézze! Miből tud építkezni az ember önbizalma? - ha jól értem, erről beszélgetünk, hogyan tudja egy ország sorsáért valamilyen mértékig felelősséget viselő ember eldönteni, hogy melyik útra lépjen. Hát először is, ugye, sohasem szabad magányosnak maradni. Tehát mindig meg kell találni azokat a társakat, közgazdászokat, iskolákat, műhelyeket, vállalkozói világot, érdekképviseleteket, akik osztoznak ebben a gondolkodásban. Magyarországon sokan vannak ilyenek. Lehet, hogy a hangjuk nem olyan erős, mint a klasszikus, divatos iskoláé, de azért léteznek Magyarországon. Másfelől építkezni kell a nemzetközi tapasztalatokból; tehát a spanyolviaszt nem kell föltalálni, ha mások már jeleskedtek ebben előttünk. És mint mondtam, a régióban is vannak példák, a világ tőlünk távolabbi sarkaiban is vannak biztató példák. Harmadrészt építkezni kell a saját tapasztalatainkból. Én, ugye, nem most kezdtem a parlamenti munkát. Ha jól számolok, ugye, most már lassan húsz éve leszek parlamenti képviselő, és négy évig miniszterelnökként is dolgozhattam. Én tudom, hogy mi az, ami működött.
- De más volt a helyzet.
- Jó, de még egyszer mondom: az életben mindig más a helyzet, de egy… Most hagyjuk akkor a politikát. Egy átlagosabbnak tűnő foglalkozást űző ember, egy pedagógus, egy riporter, egy szerkesztő, egy gyári munkás vagy szakember amikor egy új helyzettel találja magát szembe, hát mi alapján alakítja ki az új helyzetre a megoldást? Hát abból a tapasztalatból, ami már benne van a fejében. Ezzel én is így vagyok. Tehát igaz, hogy a helyzet megváltozott, de az, amit már átéltünk, az, amit már végigcsináltunk, az, amiről kiderült, hogy jó, illetve nem jó, az mind erősít bennünket abban, hogy merjünk bátran döntéseket hozni. És minél inkább válságos a helyzet - ma így van Magyarországon - annál bátrabban kell döntést hozni. Nem szabad, hogy a válság elbizonytalanítson bennünket. A válság inkább meg kell, hogy erősítsen bennünket.
- Hát erőt adhat Önnek, nem is kételkedem benne, hogy ad is a tapasztalata, de válságkezelő tapasztalata viszont nincs.
- Mármint hogy nekem.
- Igen. Ez nem túl nagy rizikó így?
- Hát nézze, ugyan ez egy érdekes kérdés, hogy nekem személyesen ilyen tapasztalataim vannak, de…
- Egy sokkal békésebb időszakra vonatkozó tapasztalata van, ilyen helyzetet sem Ön, sem más politikustársai még nem éltek át politikai pályafutásuk alatt. Hogy lenne tapasztalatuk?
- Hát először is természetesen éppen ilyet senki sem élt át az egész világon. Na de hát nem látom, hogy bizonytalan lenne Sarkozy elnök úr; nem látom, hogy Angela Merkel kancellár asszony hirtelen hazaszaladt volna a fakanál mellé, s azt sem látom, hogy Obama elnök úr vissza akarna menni ügyvédnek. Tehát én azt látom, hogy dacára annak, hogy ilyenfajta válságot a világ még nem látott korábban, még az 1929-33-as világválság is sokban különbözik a mostanitól, mégis ezeknek a népeknek: franciáknak, németeknek és amerikaiaknak sikerült olyan vezetőket és kormányokat választani, akiknek nem inukba száll a bátorságuk, nem azt magyarázzák, hogy mit miért nem lehet. Hát hall Ön ilyet? Azt látja, hogy előállnak és azt mondák, hogy no, hát ebben a bajban szerintem erre és erre van a kiút, haladjunk!
- Haladjunk tovább a kiútkeresésben. Munkahelyteremtés. Azt mondta az országértékelő beszédében, hogy tíz év alatt egymillióval több ember fog majd munkát vállalni vagy munkahelyet találni. Például hogyan? Tehát tudjuk-e azt, hogy tíz év múlva vagy akár a jelen helyzetben, milyen szakmákra van szükség?
- Hát lehet, hogy mi ketten itt nem tudjuk, bár lehetnek erről azért elgondolásaink, de hát Magyarország intellektuálisan erős ország. Le kell ülni a kereskedelmi és iparkamara vezetőjével, meg kell hívni a tőketulajdonosok képviselőjét, meg kell hívni a szakképzéssel foglalkozó szakembereket és ők meg fogják mondani…
- Tehát akkor még ez sincs kész, ez a forgatókönyv az Ön fejében vagy akár leírt formában?
- Dehát én ezt… Dehogynem! Ugyanis én le szoktam ülni ezekkel az urakkal. Tehát… Nézze, az én fejemben a kormányzás nem egy szűk kis elit magánügye. Hát ezekben a kérdésekben úgy kell kormányozni, hogy be kell vonni másokat, például a munkahelyteremtésnél a szakképzés kulcskérdés. Ma előfordul, hogy egy-egy nemzedéknek egy tekintélyes része a nyolc általános elvégzi, de utána használható szakma nélkül kerül ki az életbe. Ezen változtatni kell. De nem úgy…
- Tehát akkor a képzést kell átalakítani.
- Igen, de nem úgy, hogy valaki kitalálja egy minisztérium sötét dolgozószobájában, hogy mit kell tenni, hanem úgy, hogy be kell vonni a kamarákat, meg kell nézni a nemzetközi példákat. Ezt én megtettem, illetve a munkatársaink megtették ezeket a munkákat, én magam is ismerem, és közösen, a vállalkozói szféra szereplőivel át kell szervezni az oktatási rendszert. Magyarországnak ebben jó hagyományai voltak, német mintára fölépülő hagyományai voltak. Nem volt ugyan tökéletes, de sokkal jobb volt, mint a mai helyzet. Tehát be kell vonni őket. Egy kormányzás nem azt jelenti, hogy az öt legokosabb ember áll az ország élén. Ők az Akadémián vannak. A kormányzás azt jelenti, hogy olyan emberek vannak az ország élén, akik mások tudását képesek bevonni és egy közös akarattá, egy közös programmá alakítani.
- Tehát akkor ez a része már, mondhatjuk, hogy akár kiforrott a Fidesz programjában, mert számtalan tárgyalást folytattak, számtalan más országban már bevált módszert tanulmányoztak, tehát tudják azt, hogy hogyan lehet tíz év múlva egymillióval több munkahelyet teremteni ebben az országban.
- Igen, tudjuk. Igen, mert már ehhez hozzákezdtünk korábban, amikor járulékot csökkentettünk, akkor jelentősen nőtt a munkahelyek száma.
- És ez például mennyibe kerülne, a munkahelyteremtés?
- Nem; az a kérdés, hogy mennyit hoz. Nem az a kérdés, hogy mennyibe kerül – mennyit hoz?
- Hát de először bekerülési költsége van, utána hozhat…
- De nem, de nem. Ez egy magyar, higgye el nekem, ez egy magyar, nem akarom azt mondani, hogy betegség.
- Ha azt mondja, hogy ez egy magyar mentalitás, amit én képviselek, én azt nagyon büszkén vállalom. Tehát ez a…
- Na, akkor ezt mondom. Ha büszkén vállalja, akkor ezt mondom. Tehát ez egy…
- Igen, tehát hogy valami forrásigénye van.
- ...ez egy rögzült magyar mentalitás, amely szinte önszándékból börtönbe zárja az ember gondolkodását. Mondok egy példát Önnek. Magyarországon ma abban közmegegyezés van, hogy körülbelül a nemzetgazdaság 25, egyesek szerint 30 százaléka nem-adózó szférában van, mondjuk úgy, hogy szürkegazdaságban. Ha ennek csak a felét ki tudjuk hozni adócsökkentéssel, mert ezeknek nagy része nem gonoszságból meg haszonlesésből meg bűnözői hajlamok miatt tartózkodik a szürkegazdaságban, hanem azért, mert ha kifizeti azokat a közterheket, amelyeket ma az állam a nyakára tesz, abban az esetben bezárhatja a boltot. Ő nem bezárja a boltot, hanem vállalja a szürkegazdaságban való létezés kockázatát. Ezeknek az embereknek legalább a felét egy mérsékeltebb adórendszerrel, egy ésszerűbb adórendszerrel, egy vállalkozóbarát meg munkabarátabb adórendszerrel be lehet hozni a legális szférába.
- Tehát akkor ez az egymillió munkahely, ennek nagy része a gazdaság kifehérítéséből jönne létre?
- Így van. Így is szoktam mondani, hogy egymillió legális új munkahelyet kell teremteni, mert egy része ennek megvan. A becslések eltérnek, hogy mennyi. De sok. Ha ezt behozzuk az adózó szférába, óriási bevételt jelent a költségvetésnek.
- Hát akkor végül is nem teremt új munkahelyeket, csak a jelenlegieket fehéríti ki.
- Részben. Részben újakat kell teremteni, részben pedig ki kell – hát a fehérítés szót nem tartom jónak – be kell hozni, mondjuk úgy, hogy a hivatalos, a létező a törvényesen elismert gazdaság világába azokat, akik ma kívül maradtak rajta.
- Hát, de az megint máshogy hangzik, mint ahogy lehetett érteni az országértékelő beszédéből, mert nem egymillió új munkahelyről van szó.
- De én mindig pontosan fogalmazok: egymillió legális új munkahelyről beszélek mindig.
- A meglévőknek a legalizálásával.
- A meglévők, plusz a mellé azért újakat is kell létrehozni. Mondom még egyszer: 1998 és 2002 között ebben mi értünk el sikereket. Most a mértéke valamivel kisebb volt, de hát nem is négy évről, hanem tíz évről beszélek.
- Mi lenne a nyugdíjakkal? Maradna így, ahogy van?
- A nyugdíjakat meg kell védeni. Ez a legfontosabb. Tehát a nyugdíjak reálértékét meg kell védeni. Engem meg szoktak pirongatni, vagy egy évvel ezelőtt még megpirongattak, amikor azt mondtam, hogy ha a dolgok így mennek tovább, annak is örülni kell, hogy ma Magyarországon arra képesek leszünk, hogy megvédjük a nyugdíjak értékét. Én örülnék annak, ha a nyugdíjakat lehetne minél gyorsabban emelni, a mostani helyzetet nem tartom elfogadhatónak - inkább gyakran megalázónak érzem, meg arcpirítónak. Azért az mégis bántó dolog, hogy hosszú évek ledolgozott munkája után a lét-nemlét határán is vannak sokszázezren, akik nyugdíjból élnek. Azért ez egy XXI. századi állam esetében túlságosan szerény célnak tűnik, ennél azért bátrabb célokat is ki kell tudnunk tűzni magunk elé. Ennél többel tartozunk szerintem az idősebb nemzedéknek. És azt gondolom, hogy a…
- De most, ugye, a nyugdíjemelésről nem nagyon lehet szó ebben a helyzetben…
- Várjuk ki a végét annak is. A minimum a reálértéken való megőrzés.
- A 13. havi maradjon?
- Hát, ha már egyszer bevezették! Tehát amikor az egész vita zajlott, én akkor is mondtam, hogy a 13. havi nyugdíj ilyen formában való bevezetéséből még nagyon sok gondunk lesz. Ha van nyugdíjemelésre szánt összeg, akkor azt rendesen építsük be a nyugdíjakba. De nem ez történt. Az embereket nem lehet rángatni. Ha már egyszer beépítették a 13. havi nyugdíjat a nyugdíjrendszerbe, hát akkor most…
- De hát akkor azért maradjon, mert hogy ha már egyszer bevezették, akkor maradjon meg?
- Hát persze.
- Ez az össz-indok erre?
- Nézze, az életben ez a legerősebb indok: a biztonság, a kiszámíthatóság, az a legfontosabb indok.
- És mi lesz mondjuk a 14. havi nyugdíjjal? Ön volt, hogy azt is ígérte.
- Hát nézze, ha ezt a nyugdíjemelési rendszert választjuk, akkor lehet erről gondolkodni, majd ha lesz gazdasági növekedés. Egy dolog biztos: amíg nincs gazdasági növekedés, addig reálértéken a nyugdíjakat legfeljebb megvédeni tudjuk, ha megvédeni tudjuk, emelni nem. Ahhoz, hogy a nyugdíjat, valóságos értékét figyelembe véve, tehát nem papíron, hanem igazi értékét tekintve emelni lehessen, ahhoz kell egy gazdasági növekedés. Ugye az én időmben engem sokat botoztak emiatt – talán indokolatlanul -, amikor azt mondtam, hogy ahhoz, hogy egy ország föl tudjon zárkózni arra a szintre, amit maga elé kitűzött – ez akkor még a nyugat-európai színvonal volt –, ahhoz a mindenkori gazdasági növekedésének a felét vissza kell forgatnia a gazdaságba, a másik felét szabad elkölteni jóléti kiadásokra és szociális kiadások emelésére. És ehhez én tartottam is magam, még hogyha való igaz, hogy sehol egy ilyen tételt közgazdasági tankönyvekben nem lehet találni. De a gyakorlatban működött, biztonságos és kiszámítható irány volt. Szeretnék ehhez visszatérni, de ehhez először gazdasági növekedésre van szükség.
- És a nyugdíjak befagyasztása szóba se kerülhet? Ugye nem a nyilvánosságnak szánta ezt a bizonyos mondatot, ami aztán mégis kikerült. Jelen helyzetben szükség lenne rá?
- A nyugdíjak reálértéken való...
- Az a befagyasztás?
- ... reálértéken való megőrzése, amit más szóval befagyasztásnak is nevezhetünk, az ma egy pozitív program lenne. Ugyanis a nyugdíjak veszítenek az értékükből, és ha jól látom a kormány szándékait, akkor még veszíteni is fognak.
- Hát ez így konkrétan, mint szándék, nem fogalmazódott meg, hogy azt szeretnénk, ha a nyugdíjak veszítenének az értékükből. Tehát ezt én még nem hallottam kormánypárti képviselő szájából.
- Hát de most ez történik, nem?
- Ez történik?
- Hát persze, hát veszíteni fognak a nyugdíjak a reálértékükből. Tavaly is veszítettek, és idén is veszíteni fognak.
- Mit csinálna az egészségüggyel? Válság kellős közepén hogyan lehetne az egészségügyet a nadrágjába belerázni?
- A magyar egészségügyet először is meg kell becsülni. A mai magyar egészségügyben dolgozók minden elismerésünket meg kell, hogy kapják, hiszen olyan körülmények között dolgoznak, és tartják fönt az egészségügyi intézményrendszert, egyáltalán a mi ellátásunkat és gondozásunkat, amelyre talán egyetlen nyugat-európai ország orvosai meg szakápolói meg segédápolói sem lennének képesek. Tehát azt gondolom, hogy ez egy nagy teljesítmény a magyar orvosoktól és egészségügyi dolgozóktól. Ezt kell az elején elmondanunk. Ugyanakkor azt is érdemes elmondanunk, hogy arányaiban, tehát az európai uniós országokat figyelembe véve arányaiban mi a nemzeti össztermékünkből úgy tűnik, hogy nem költünk kevesebbet egészségügyre, mint mások. Tehát ezért jogos elvárás mindannyiunktól, hogy ebből a pénzből is tessék még jobb ellátást biztosítani.
- És azt hogyan?
- Hát erre vannak mindenfajta tanulmányok. Az egyik legfigyelemreméltóbb elemzés azt mondja, hogy az egészségügyben elköltött pénz hatékonysági mutatóit tekintve Finnország áll az európai rangsor élén: az ott elköltött összegnek a hatékonysági mutatója 94-95 százalék környékén van, vagy talán a 96-ot is eléri. Magyarországon ez szám 60 százalék. Tehát ha jobban szerveznénk, ha jobban működtetnénk az egészségügyet, elsősorban a rendszert magát, akkor ott egy nagyon komoly tartalékot vehetünk észre.
- Tehát akkor nem arról van szó, hogy a magyar egészségügyben nincs elég forrás, vagy túl sok forrást vontak ki belőle, hanem arányaiban vagy GDP-hez viszonyítva nem költünk kevesebbet az egészségügyre, mint más országok vagy a többsége az országoknak, csak rosszul használjuk fel?
- Igen, kétségkívül. Ugyanakkor az elmúlt években, másfél évben nagyon komoly forrásokat vontak ki az egészségügyből. Tehát az kétségkívül hiányzik onnan, azt vissza kell tenni előbb vagy utóbb.
- És miből kell visszatenni, vagy miből lehet visszatenni?
- Nézze, pénzt a költségvetésbe valamiből visszatenni két helyről lehet: vagy hitelből - ezt én nem tanácsolnám –, vagy munkából. Ahhoz meg több embernek kell dolgoznia.
- Mindaz, amit végigvettünk, tehát akár a nyugdíjak megőrzése, akár az adócsökkentés, járulékcsökkentés, az egészségügybe a visszapótlása annak az összegnek, ami kikerült belőle, mindehhez összességében azt mondja, hogy nem kell a kiadási oldalt megreformálni, megváltoztatni? Tehát hogy itt minden teljesen párba lesz egymással? Mindent nullszaldóra ki lehet hozni?
- A kiadási oldalon mindig lehet gondolkodni természetesen, mert ott mindig van - az állam már csak ilyen - valamennyi pazarlás, valami ésszerűtlenség. Lám, az egészségügyi oldal kiadási számait tekintve is a hatékonysági mutatókat az előbb idéztem, bőven van javítanivaló. Tehát bizonyos fajta reformok mindig szükségesek, de összességében nekünk abban kell gondolkodni, hogy meg kell próbálnunk több embert rávenni arra, hogy a legális gazdaságban dolgozzon, a jövedelmét vonja be, meg a vállalkozását vonja be az adózott világba. Ezért kell adócsökkentést végrehajtanunk, és abban kell hinnünk, azt kell tudnunk, hogy ha többen fogunk dolgozni, akkor több lesz a bevétel is, hiszen nagyobb lesz a gazdasági növekedés, és nem szükséges olyan megszorításokat végrehajtani, amitől kihullik az ember haja, mert manapság jószerivel csak ilyen megszorításokat látunk.
- Hát ez az Ön által képviselt iskolának felfogása - akkor mondjuk azt. 
- Ennél egy kicsit többről van szó: ez az iskola, amit – valóban – magam is képviselek, én azt is mondom, hogy meg is tudjuk csinálni. Tehát én személy szerint ezért tudok felelősséget vállalni.
- Gyurcsány Ferenc javaslatai, a Reformszövetség javaslatai, vagy soroljuk ide most már Bokros Lajos javaslatait is, úgy, ahogy vannak, mind az első szótól az utolsó szóig elfogadhatatlanok?
- Nyilván nem. Tehát biztos találunk benne olyan szavakat, ha már ilyen élesen fogalmazunk, ahogyan Ön tette, de mégis hadd éljek ezzel a lehetőséggel, tehát ha ilyen élesen fogalmazunk, akkor persze biztos vannak benne szavak, kifejezések, horribile dictu mondatok, amik talán elfogadhatók. Nem az a lényeg, hanem az, hogy az egésznek…
- Foglalkozzunk az állításaival. Igen?
- ... hanem az egésznek mi a rendszere. Tehát ezek a rendszerek, amiben ők gondolkodnak, klasszikus megszorító gazdaságpolitikusi receptek. Ráadásul bizonyos dimenziókat figyelmen kívül hagynak. Nekem meggyőződésem például, hogy az államigazgatás mostani működése mellett, egy egyébként elméletileg sikeresnek ígérkező gazdaságpolitikát se nagyon lehet végrehajtani, mert az állam szétesett. Hát nap mint nap tapasztaljuk ennek a jeleit a közbiztonságtól az egészségügyön keresztül a gazdaságpolitikán át. Tehát az állam újraszervezése, megerősítése, az államigazgatás „gatyába rázása”, szerintem a korábbi, még a 2004-et megelőző időszak szerkezetének a nagyarányú visszaállítása és visszaépítése nélkül a magyar állam nem tudja végrehajtani a saját maga elé kitűzött célokat sem. Ugyanez van a közbiztonság esetében. Tehát nem szabad leszűkíteni a teendőnket meg a válságjelenségeket kizárólag a gazdaságra. Vannak más területek is. Mindennek a fókuszában pedig az van, hogy az állam, amelyet azért hoztunk létre, hogy az életünket biztonságosabbá, kiszámíthatóvá, horribile dictu kényelemesebbé tegye, azért meg kell reformálnunk, rendbe kell hoznunk, mert ma sajnos a magyar állam sem biztonságot, sem közbiztonságot, sem gazdasági lehetőségeket, sem szociális ellátást azon a szinten, ahogy elvárható lenne tőlünk, nem képes nyújtani.
- És mindezekhez, amelyeket most felsorolt, akár a közbiztonság, a szociális ellátás, mindezeket szintén az előbb Ön által már említett „több munkából több bevétel” még mindig finanszírozni lehet? Tudom, én vagyok a földhözragadt, túl sokat olvasom a másik iskola elemzéseit ezek szerint.
- Az nem baj, nem beszélném le erről. Én azt mondom, tíz év alatt egymillió munkahely, s ha tíz év alatt van egymillió munkahely – reményeink szerint talán még hamarabb is –, akkor mindaz, amiről most beszélünk, az az ország, amit itt a mai beszélgetésünkben eddig körüljártunk, ez fölépíthető, megvalósítható. Persze kell hozzá a bizalom is, ezt csak egy olyan politikai klímában lehet végrehajtani, amikor a választópolgárok nem egyszerűem csak leadják a voksukat, hanem valóban személyesen is bíznak és hisznek abban, hogy egy közös vállalkozásban vesznek részt.
- Korábban a szakértői kormány ötletét nem vetette el csípőből vagy élből a Fidesz. Most mondjuk egy ilyen válságkezelő kormány ötletét, élén Bokros Lajossal, azt viszont azonnal. Miért?
- 2006 őszén láttuk úgy, hogy ezzel a politikai vezetéssel csak egyre mélyebbre fogunk jutni. Tehát 2006 őszén azt mondtuk, hogy ennél - ami akkor volt - egy szakértői kormány is jobb lenne. Akkor ezt a szocialisták elhárították. Most, szinte egy évvel a következő választás előtt, most már milyen szakértői kormányt állítsunk föl?
- Egy válságkezelői kormányt. Nincs annak értelme?
- Akkor tartsunk egy választást! Most már. Mert annak ugyanis van értelme.
- Egy választás nem szül túl nagy bizonytalanságot?
- Nem, az biztonságot szül. A választás.
- Megnyugtatná a piacokat?
- Hát hogyne!
- Micsoda? Hogy rövidesen ebben az országban új kormány alakul, új miniszterelnök…
- Így van.
- ... vagy marad a régi kormány, vagy marad a miniszterelnök..
- De nem ez történt a többi országban? Hát Ausztriában..
- Most?
- Hát persze. Ausztriában ezelőtt…
- Hát, mert most volt az ideje. 
- De hát ez most lényegtelen. Azt akarom mondani, hogy ha van egy válság és közben választás van, az nem nyugtalanságot hoz, hanem nyugalmat.
- Hát, erről nem tud engem meggyőzni. Bár én nem vagyok piaci szereplő…
- Akkor inkább nem is akarom.
- ... de, azért próbálja meg. Én nem vagyok piaci szereplő, de hogyha most...
- Inkább meghátrálnék.
- Ne, azt nem szeretném, ha kimenne a stúdióból. Volt már olyan... Nem annyira jó az. Szóval, hogyha most van itt a választás ideje, akkor a piac azt mondja, hogy igen, ebben az országban választanak, de még akkor is kivár, hogy mi lesz ebből.
- De piac ma nem ezt mondja, bocsásson meg, de hát nem akarok a szavába vágni…
- De hogyha előrehozott választást tartanak, az alapvetően annak az országnak, annak a politikai berendezkedésnek a pillanatnyi zavarát mutatja.
- Hát ezen már túl vagyunk. Hát ma nem azt érzékelik a piacok, hogy Magyarországon zavar van, hanem bénultság, tehetetlenség, csődkormányzás. Tehát ma a piacok maguk azok, akik azt mondják, hogy: uraim, nem kellene talán már túllendülni ezen a holtponton? És mindenki tudja, hogy ezen a holtponton, ezzel a kormánnyal nem lehet túllendülni. Itt most már a piacok maguk is - persze nem mondják ki, mert nem akarnak – legalábbis nem ilyen direkt formában – beavatkozni a politikai életbe, ami helyes egyébként, de világosan elmondják, hogy csak új bizalommal, csak megerősített bizalommal. Tehát mindenki arról beszél, amit egy választás jelent, csak legfeljebb nem a direkt politika nyelvén fogalmaz.
- Meg azt szokták mondani, hogy kellene a politikai összefogás, ezt nagyon sok elemzőtől hallom. Azt meg nem látják a parlamentben.
- Hát természetesen rossz célok érdekében senki sem akar összefogni a másikkal. És mi rossz célok érdekében nem is fogunk összefogni.
- Hát Önök nem fognak össze pillanatnyilag senkivel, azért ezt pontosan látjuk. Tehát a..
- Nem, mi mindenkivel összefogunk, minden jó cél érdekében.
- Hogyha az megnyugtatná a piacot, hogyha az a válságkezelés egy hatékony eszköze lenne, hogy na akkor gyerekek, félretenni az összes hatéves, tízéves, húszéves, tök mindegy hány éves ellenségeskedést meg politikai harcot, üljünk le, és akkor végre találjuk ki, hogy kinek a javaslata, ki miből enged, tehát hogy ez nem valósult meg eddig. De van rá esély?
- Hát hogy lenne? Hát nem a múlt miatt van vita. Hát a mostani vitáknak nem az az oka, hogy a múltban viták voltak.
- De hát a jövőről meg vitázhatnának.
- De hát ez a probléma lényege, erről beszélünk. Az az út, amit a szocialisták javasolnak az ország számára, elhibázott út. Nem tudunk vele együttműködni, mert az ország érdekei ellen van. Ezért mi azt mondjuk, hogy egy másik úton kell menni, amiről a szocialisták állítják ugyanezt. Ezt el kell dönteni előbb vagy utóbb. Szerintem jobb előbb, mint utóbb. El kell dönteni, milyen úton haladjon Magyarország.
- Miért nem ül le Gyurcsány Ferenccel, és miért nem próbálnak valami közös nevezőt kialakítani?
- Hát, miről?
- A válságból kivezető útról.
- A válságból kivezető úthoz kormányzati döntések kellenek. Ezek feles törvénnyel megalkotható döntések. Nekem a mamám mindig azt mondta, amikor a vacsoránál ezt is kértem, azt is kértem, hogy: édes fiam, meg ne rágjam helyetted? - Hát lassan itt tartunk. Hát fogjam a kezét, vagy a kezüket, hogy adót így kell csökkenteni - tetszik tudni, a szürkegazdaság ellen meg így kell harcolni. Hát ez kormányzás? Hát így nem lehet se kormányozni, se országot vezetni, se kivezetni egy országot a válságból.
- Szerintem, nem ezt várja el Öntől a miniszterelnök, viszont a politikai egyetértés, összefogás..
- De hát itt tartunk!
- Mint ahogy az több országban is megvalósult, valószínű, hogy jót tenne ennek az országnak. Ez kizárt?
- Ettől a kormánytól Magyarországon már lassan mindenki meg akar szabadulni. Nem mondom, hogy nincsenek olyanok, akik inkább megtartanák, de az ország többsége - beleértve az üzleti életet, a szellemi élet nagy részét - azt mondja, hogy ez így tarthatatlan. Ennek a kormánynak a kormányzása mögé bizalmat sehogy sem lehet hozni, még ha az ellenzék a maga bizalmi tőkéjét odavinné a kormánynak, akkor se. Most erről beszélünk, ugye. Van egy bizalmát vesztett kormány, és van egy bizalmat élvező ellenzék, s az ellenzék vigye oda a bizalmat a kormányhoz…
- De ebből még jól is jöhetne ki az ellenzék.
- De most nem az ellenzékről beszélünk, hanem az országról, hogy az ellenzéknek megvan a maga baja…
- Az ország meg, hogyha összefogás van, és egyetértés van, akkor biztos, hogy jól jön ki.
- De ezzel a kormánnyal, még egyszer mondom: nem, nem, mert aki ezzel a kormánnyal összeáll, az elveszíti a bizalmat. És igazuk is van az embereknek, ha azt mondják, hogy az a kormány, amelyik nem ezt ígérte, mást csinált, elhibázta, tönkretette… Hát aki ezzel a kormánnyal összeállt, az csak elveszítheti a bizalmat, és azt kell mondanom, hogy én magam, választópolgárként sem tudnék erről másként gondolkodni. Hát a demokráciának van egy rendje. Hát az egész többpártrendszernek, a minden nehézkességével és időnként antipatikus vonásaival is az az értelme, hogy az ország választópolgárai előtt mindig legyenek alternatívák. Azt tudják mondani: ide adtuk a bizalmunkat, elindultunk egy úton – már hogyha a vezetők arra mentek, amerre megbiztattuk őket – most épp ez a helyzet nem áll fenn Magyarországon –, és amikor kiderül, hogy ez a megoldás nem működik, akkor ne kétségbeesés, düh, meg indulat legyen egy országban, hanem azt mondják, hogy jó: egy másik megoldást kell keresni.
- Hát majd négy év múlva.
- Hát én azt gondolom, hogy valóban, a törvények azt mondják, hogy négy év múlva, de én fölvetném azt a kérdést, hogy nem volna-e jobb mégis az ország számára, ha hamarabb túlesnénk ezen, ugyanis ezzel a mostani iránnyal, amelyre a kormány tart, csak sokasodni fognak a bajaink. Egy másik irány azonban ezeket a bajokat enyhíthetné.
- De azáltal, hogy ezt felveti, és szinte napi szinten veti fel vagy Ön, vagy a Fidesz más politikusa, nagyon nehéz lemosni vagy elhárítani azt a vádat saját magáról, meg úgy en bloc a Fidesznek saját magáról, hogy ezt az egész előrehozott választást azért akarják, mert szeretnének minél előbb hatalomhoz jutni.
- Hát én ezt a vádat nem akarom elhárítani. Miért kéne elhárítani?
- Mert így van?
- Hát az a helyzet, hogy az ország bajban van, a mostani embereken láthatóan, nem is tud úrrá lenni a bajokon.
- De nem személyes ambícióból, hanem feladatmegoldásból?
- Még személyes ambíciónak is mondhatom, ha Ön azt tekinti személyes ambíciónak, hogy az ember, mondjuk, húsz évvel ezelőtt belevág a politikába, van egy elgondolása arról, hogy milyen országban lehetne élnünk, sőt ha úgy érzi, hogy az emberek is egy ilyen országot szeretnének, hogyan lehet igazán jó hellyé tenni Magyarországot, és azt látja, hogy nem ebbe az irányba megyünk, hanem a másik irányba megyünk. Ezt Ön tekintheti személyes ambíciónak is…
- Tehát hatalmat akar.
- Most a hatalom másodlagos, éppen arról próbálok beszélni, hogy a hatalom önmagában érdektelen, semmilyen izgalma nincs neki. Sőt, majd egyszer, ha mód lesz rá, egy másik alkalommal elmagyarázom, hogy inkább sok nyűge van abból az embernek, nem előnyei származnak, meg nem az öröm az, ami a hatalommal az ember fejében első gondolatként összekapcsolódik. A hatalom egy munkaeszköz, az a kérdés, hogy mire használják. Ma rossz célok érdekében, rosszul használják a hatalmat. Jó célok érdekében, jól kéne használni. Nem kell tőle félni, nem kell tőle megijedni, a szótól se, az ambíció szótól se, a hatalomtól se, a kormányzástól se, meg a válságkezeléstől se, hanem csinálni kell: úgy, ahogyan egyébként minden nyugat-európai országban az adott államok vezetői teszik a dolgukat.
- Azt látom, hogy nem ijedt meg tőle. Köszönöm szépen, hogy itt volt.
- Én is köszönöm!


orbanviktor.hu

