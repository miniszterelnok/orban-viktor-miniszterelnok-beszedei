Gyávaságból nem születik győzelem
2007.02.23.

            Orbán Viktor a Duna TV reggeli műsorának vendége volt.
        


- Tegnap eldőlt, hogy az Erzsébet-híd pesti hídfőjénél, illetve az oda vezető főútvonalon tartja március 15-i megemlékezését a Fidesz. Vendégünk Orbán Viktor, a Fidesz elnöke. Miért pont erre a helyszínre esett a választás?
- A kormány és sok párt, szervezet már sok helyszínt lefoglalt, de mi szerettünk volna egy illőt választani. Valójában a Március 15. téren szerettünk volna ünnepelni, de mivel nagyon sokan leszünk és az egy nagyon kicsi tér, így a Petőfi szobornál nem férnénk el. 

- Akkor nincs köze a 2002-es hídfoglalásnak, az október 23-i zavargásoknak ehhez a választáshoz, ahogyan ezt sok politológus és szocialista politikus mondja?
- Ez szamárság. Ma olyan helyet találni Budapest belvárosában, ahol az elmúlt néhány hónapban a rendőrség nem követett el agressziót békés emberek ellen, nehéz lenne. 

- Dávid Ibolya azt kérte a parlamenti pártoktól, hogy koszorúzzanak együtt március 15-én. Mi a Fidesz álláspontja ebben a kérdésben?
- Elvi álláspontunk van. Egyes pártok 17 évvel a rendszerváltás után sem veszik elég komolyan a szabadságot. 1989-ben éppen azt akartuk, hogy a magyar választópolgár dönthesse el, hogy mit akar csinálni az ünnepen. Most megint a régi ösztönök működnek, egyes pártvezetők, a miniszterelnök meg akarja mondani az embereknek, hogy mi a helyes. A Fidesz szabad március 15-ét szeretne. 

- Ön azt nyilatkozta, hogy a kormány tartsa távol magát az ünnepségektől és azt is, hogy a kabinet áll a félelemkeltés mögött.
- Ez elég nyilvánvaló. Amikor polgári kormány volt Magyarországon, nem voltak szélsőjobboldali akciók. Az akkori rendőrség, kormánytámogatással, a legerőteljesebben lépett fel mindenféle riadalmat keltő neonáci típusú rendezvény ellen. Nem is masíroztak Budapest utcáin, úgy, mint a szocialista kormányok alatt. A szocialisták élvezik a félelmet. Úgy látom, hogy ez kormányprogram rangjára emelkedik. Õk terjesztik, ők mondják, azt lehet hallani, hogy emberek vigyázzatok, félni kell! 

- A szocialisták viszont azt mondják, hogy a Fidesz felelőssége, ha az utcára viszi az embereket, hogy ha ott bármi probléma lesz.
- Ezek is régi kommunista reflexek. A magyar választópolgár felnőtt ember. Nem a pártok tulajdona. Minden választópolgár egyéniség, majd meghozzák azokat a döntéseket, amelyek az életük szempontjából fontosak. Joguk van hozzá, ehhez pedig döntési szabadság társul Ezt pedig nem veheti el sem az MDF elnökasszonya, sem a kormányfő. 

- Az országértékelő beszédében azt mondta, hogy a Fidesznek nem az a célja, hogy maga mögé gyűjtse a szavazókat, az "új többséget". Navracsics Tibor is mondta, hogy akik kiábrándultak a kormányból, még nem szavaztak bizalmat a Fidesznek. Ezért kell bizonyítani, hogy a Fidesz egy hiteles párt. Kell ezt bizonyítani?
- Én nem a párt felől közelítem meg az életet, hanem az élet felől a pártot. Az a lényeg, hogy az emberek mit várnak el a Fidesztől, hiszen az emberek elvesztették a hitüket, mert becsapták őket. Azt senki sem várhatja el a józan gondolkodású állampolgároktól, hogy miután megtévesztették őket, lelkesen foglalkozzanak a közélettel. A kormány reformkísérleteknek nevezett pénzbehajtási kísérletei mögött valamilyen üzleti klikknek a haszonszerzése, kapzsisága, korrupciógyanús üzletei bukkannak föl. Ráadásul ezek az intézkedések egyetlen területen sem alakítottak ki jobb helyzetet, csak káoszt és zűrzavart. A mi kérdésünk az, hogy mit tud a Fidesz tenni? Végre kéne hajtani egy gazdaságpolitikai fordulatot, az élő munkát terhelő összes adót, járulékot csökkenteni kell, minden megoldás jobb annál, ami most történik, hogy az embereket azért büntetik, mert dolgoznak. A 1998-2002 közötti polgári kormányzásnak ez volt az alapelve: felértékelni és megbecsülni, rendesen megfizetni a munkát. A mostani kormány bevallotta, hogy csalással szerezte meg a hatalmat, látszik a működéséből, hogy nem tud megbirkózni a feladatokkal. Az emberek szabadulni akarnak ettől a kormánytól, a kormány viszont nem akar szabadulni a hatalomtól. Hogyan lehet egy demokráciában megszabadulni egy olyan kormánytól, amit az emberek nem akarnak. A Fidesz arra keresi a választ, hogy egy alkotmányos demokráciában ezt hogyan lehet megoldani? 

- A Fidesz mire lát lehetőséget: kormány-, vagy kormányfőváltásra?
- Pontot kéne tenni ennek az ámokfutásnak a végére, minél hamarabb. A népszavazás egy értelmes vita lehetőségét nyitja meg. A kormány, mivel hazudott, megfosztotta az embereket attól, hogy értelmesen beszéljenek arról, hogy mi a helyzet, merre haladjon az ország. Ezt a lehetőséget kell visszaadni az embereknek. A népszavazás után, ha azt az állampolgárok győzelemre tudják vinni, az alapvető politikai változás nem maradhat el. A Fidesz mindig azt mondta, hogy a kormánynak távoznia kell. Ha levonták volna a következtetést, Magyarországon ma nem lenne ilyen feszült a helyzet, nem lenne bizalmi válság, a gazdasági reformintézkedések megszülethettek volna, az elhibázott, diktátumokon nyugvó intézkedések helyett társadalmi párbeszéden nyugvó reformintézkedések születhettek volna. Ott volt a kormánytöbbség kezében a lehetőség, több alkalommal is, hogy megoldja ezt a helyzete. De nem tette. Ezt nem lehet a végtelenségig csinálni, rá fog menni az ország! 

- Foglalkozik a Fidesz árnyékkormány felállításának gondolatával?
- Ez Magyarországon nem úgy működik, mint az angolszász területen. De mivel a Fidesz már adott kormányt, vannak elképzelések arról, hogy kik lennének a miniszterek. De a miniszterelnök személyben még nincs döntés...ez a kérdés most nem fontos, akármennyire is ez foglalkoztat most mindenkit. Nem erre kell az erőket összpontosítani, hanem a népszavazás kérdésével. Ezen kívül van még egy feladata a Fidesznek: azt kell látnunk, hogy igaz a mondás, hogy akit az Úr el akar veszejteni, annak előbb elveszi az eszét. Azt kell látnunk, hogy a kormány eszement döntéseket készül hozni, amiket egyszerűen meg kell akadályozni: gyermekpornó-liberalizáció, az 1 millió ázsiai betelepítési javaslata...ezek olyan döntések, amelyekre szép csöndben készült a kormány és egy huszárvágással át akarták vinni a közéleten, senkivel nem konzultálva előtte. Suttyomban akartak meghozni nemzetpolitikai döntéseket. 

- Ön azt mondta, hogy a Fidesz támogatja, hogy Tőkés László függetlenként elinduljon a romániai EU-parlamenti választásokon. Markó Béla erre úgy reagált, hogy a Fidesz a megosztást támogatja, és így az erdélyi magyarságnak nem is lesz képviselete az EU parlamentben.
- Én másképp látom a dolgot, bár tiszteletben tartom Markó Béla véleményét. Nekem Tőkés László nemesebb, emelkedettebb dolgokat testesít meg, mint mi, akik a napi politika ügyében járunk el. Éppen ezért alkalmasabb arra, hogy minden erdélyi magyar képviselője legyen Brüsszelben. Boldog lennék, ha Magyarországon lenne olyan személy, mint Romániában Tőkés László, akit egyébként párthovatartozás nélkül az általa képviselt eszmék alapján mindenki tud támogatni, mert mindenki képviseletére alkalmas. 

- Az RMDSZ attól tart, hogy Tőkés Lászlónak minimum 3 %-ot kell szereznie, az RMDSZ-nek pedig az 5%-ot kéne elérnie, viszont Romániában a magyar választók aránya nem több 6 %-nál. Így elképzelhető, hogy nem lesz egy képviselő sem Brüsszelben.
- Gyávaságból nem szokott győzelem születni. Ha ő úgy gondolja, hogy nem mennek el a magyarok elegendő számban szavazni, akkor nem megijedni, ravaszkodni kell, hanem ki kell állni az emberek elé, el kell mondani, hogy történelmi esemény van előttünk, el kell jönni szavazni! Bátran, előre kell menni, nem gyáván hátralépni! 

- Sólyom László legutóbbi romániai látogatása folyamán az erdélyi autonómia is szóba került, sajnos nagyon távol állnak egymástól az álláspontok. Lát-e Ön esélyt arra, hogy legalább a kisebbségi törvényt elfogadja a román parlament?
- Ez kulcskérdés. Azért tartom Tőkés Lászlót a megfelelő embernek, mert az ő személye adja a legnagyobb garanciát, hogy Brüsszelben képviselje legnagyobb súllyal az autonómiát. Azért fontos az autonómia, mert olyan intézményeket, amelyek a kisebbségek számára Európában természetesek, mostantól Erdélyben is létre lehet hozni. Ehhez bátorság, kitartás és sok munka kell!


dunatv.hu
