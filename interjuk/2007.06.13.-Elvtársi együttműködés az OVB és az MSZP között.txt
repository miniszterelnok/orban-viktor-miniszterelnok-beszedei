Elvtársi együttműködés az OVB és az MSZP között
2007.06.13.

            Orbán Viktor az InfoRádió Aréna című műsorában beszélgetett Exterde Tiborral.
        



- Jó estét kívánok az Aréna hallgatóinak, Exterde Tibor  vagyok, a stúdióban Orbán Viktor, a Fidesz - Magyar Polgári Szövetség  elnöke, Önnek jó estét, köszönöm, hogy elfogadta a meghívást.
-  Jó estét kívánok én is.
- A köztársasági elnök aláírta a  költségvetési törvény módosítását, amely az egészségügyi szolgáltatók  költségvetésének részévé teszi a vizit, illetve a napidíjat. Az OVB  pedig még korábban későbbre halasztotta a döntést a Fidesz népszavazási  kérdéseiről. Most milyen népszavazási menetrenddel számolnak?
- A  Magyar Köztársaság elnöke korábban az Alkotmánybíróság elnöke volt,  tehát kizártnak tartom, hogy aláírt volna egy olyan dokumentumot, amely  sérti az emberek alapvető jogait, méghozzá az alkotmányban garantált  alapvető jogait. Nyilván úgy értelmezte, hogy ez a költségvetési  törvénymódosítás nem veszi el az emberektől azt a jogot, hogy a  vizitdíjról és a kórházi napidíjról népszavazás formájában maguk  döntsenek összhangban az Alkotmánybíróság döntésével.
Az Országos  Választási Bizottság ma a kormány játékszere. A Magyar Szocialista Párt,  illetve a kormány retteg a népszavazástól, jó oka van erre, hiszen  olyan, az emberek mindennapi életét megterhelő döntéseket hozott, amire  senki sem hatalmazta fel őket, és kiderült, hogy az embereknek a magyar  alkotmány alapján meg van az alkotmányos joguk, hogy tiltakozzanak ez  ellen, és elhárítsák maguktól ezeket a döntéseket. A kormány ezeket az  intézkedéseit, vizitdíj, kórházi napidíj, tandíj nem akarja visszavonni,  és nem akarja, hogy az emberek hatályon kívül helyezzék. Egyetlen  eszköze van arra, hogy ezt megakadályozza, ez pedig az, hogy az Országos  Választási Bizottságot nyilván rávette arra, hogy vonja ki magát az  Alkotmánybíróság döntésének hatálya alól, holott Magyarországon senki  sem tehetné ezt meg.
- Mivel lehet rávenni Ön szerint az  Országos Választási Bizottságot, ott szuverén emberek ülnek,  szakmájuknak tudói, Halmai Gábor ki is kérte magának, hogy őt egynapi  döntésre kényszerítsen bárki. Mivel vette rá a kormány?
- Az  Országos Választási Bizottságnak nem nagyon van miről döntenie, elegendő  lenne elolvasni az Alkotmánybíróság döntését, hiszen az  Alkotmánybíróság döntése után az Országos Választási Bizottság szerepe  formálissá vált. Az Alkotmánybíróság azt mondta, hogy ezekben a  kérdésekben, amelyeket benyújtottak, így ebben a formában lehet  népszavazást tartani. Miről akar dönteni még az Országos Választási  Bizottság. Fölébe akarja magát rendelni az Alkotmánybíróságnak ismét,  immáron harmadik alkalommal. Azt az állítást, miszerint ott szuverén  egyéniségek ülnek, sajnos nem áll módomban megerősíteni, ezt az Országos  Választási Bizottságot egy olyan ember vezeti, aki a mostani  miniszterelnökkel együtt kezdeményezett egy közéleti akciót, hogy a  vörös csillag használatát ismét tegyék legálissá Magyarországon. Tehát a  legszorosabb elvtársi együttműködés áll fenn az Országos Választási  Bizottság elnöke és az MSZP elnöke között.
- Ha jó okunk van,  nem egyedül dönt?
- Jó okunk van feltételezni azt, hogy az  Országos Választási Bizottság bizony kormánypárti többséggel  rendelkezik.
- Mi a menetrend Elnök Úr? Tartanak-e attól, hogy  tovább csúszik a népszavazás?
- Ez a veszély ma fennáll, de itt  most már nemcsak a népszavazásról van szó, ami önmagában is egy komoly  kérdés, hanem arról, hogy Magyarországon az elmúlt 17 év során példátlan  helyzet állt elő, erre nem emlékszem, hogy a rendszerváltás óta egyszer  is ilyesmi bekövetkezett volna, hogy az Alkotmánybíróság döntésével  valaki nyíltan szembe ment. Ezt korábban senki nem merte megtenni, se a  parlament, se a miniszterelnök, se a miniszter. És most jön egy magát  alkotmányos rend fölé helyező testület, az Országos Választási  Bizottság, és fittyet hány az Alkotmánybíróság döntésére. Itt a magyar  alkotmányos intézményrendszer működésének egy nagyon súlyos  megsértésével van szó. Tehát ezt mindenképpen orvosolni kell, hogy  pontosan hogyan, azon az alkotmányjogászaink dolgoznak, de az biztos,  hogy ez így nem maradhat, és mindenki, aki felesküdött a magyar  demokráciának megőrzésére, annak tenni kell annak érdekében, hogy az  Országos Választási Bizottságot visszatérítsük az alkotmányt és  jogszabályokat tiszteletben tartó útra.
- Milyen eszközeik  vannak? Ez egy választott testület, kijelölt mandátummal, határidővel.  Milyen eszközeik vannak?
- Nekem az a véleményem, hogyha egy  demokrácia nem képes arra, hogy a demokrácia rendje fölé magát helyező  testületet visszatérítse a megfelelő ősvényre, akkor az nem demokrácia.  Azt kizártnak tartom, hogy most itt álljunk, széttárjuk a kezünket, és  azt mondjuk, hát hogyha néhány ember itt a kormány szerintem nyilvánvaló  biztatására, a színfalak mögötti megerősítésére hajlandó szembe menni  alapvető alkotmányos elvekkel, és nekünk ebbe bele kell törődni, akkor  minek csináltuk az egész rendszerváltást? Ennek így semmi értelme nincs.  Tehát itt mindenkinek, és itt vannak testületek, akiknek kötelességeik  vannak, az Alkotmánybíróság nyilván majd ismét erőteljesen fog  fogalmazni, de hát vissza kell térítenünk egy alkotmányos intézményt, az  Országos Választási Bizottságot a törvénytisztelet útjára.
-  Jó, de az eszközökön gondolkodnak. Az alkotmányjogászaik törik ezeken a  fejüket? Hogyan lehet fordulni majd az Alkotmánybírósághoz?
-  Törjük rajta a fejünket, dolgozunk rajta, én most csak azt a  meggyőződésemet szeretném megosztani Önnel, hogy én kizártnak tartom,  hogy az egész rendszerváltásnak ne lett volna semmi értelme. Hát milyen  demokrácia az, ahol a demokrácia alapvető szabálya alól egyesek  nyilvánvaló politikai megfontolások alapján kivonhatják magukat.
-  Nyilván az Országos Választási Bizottság működését nem tudják  befolyásolni innen. Mi a taktikájuk, a korábban már hitelesített  kérdésekkel mi lesz például?
- Nézze, nekünk nem taktikai  megfontolásaink vannak, hanem elviek. Mi azt gondoljuk, hogy a magyar  választópolgároknak alkotmányban biztosított jogaik vannak, és ha azzal  élni akarnak, akkor senkinek nincs joga, akárhogy is hívják, akármilyen  testület tagja is legyen, hogy packázzon a magyar emberekkel, és semmibe  vegye az alkotmányos jogaikat. Ezért mi nem taktikában gondolkodunk,  hanem azt követeljük, hogy legyen lehetőség Magyarországon arra, hogy az  emberek által fontosnak tartott hat, egyesek szerint hét kérdésben az  emberek szabadon, kellő felkészülés után, megfontoltan, egyszerre  ezekről dönthessenek.
- Hat vagy hét? 
- Ez attól  függ, hogy az egészségbiztosító szétbontására irányuló kérdést, amit nem  mi nyújtottunk be, hanem tőlünk függetlenül érkezett, azt mennyi  határidőn belül, milyen határidőn belül bírálják el az erre illetékes  testületek. Tehát nem tudom, hogy az hozzácsapható, összefogható-e az  előző hattal, illetve hathoz.
- Szándékuk szerint összefognák? 
- Hát persze, szerintem az az értelmes dolog, hogyha már van egy  ilyen helyzet Magyarországon, ahol az embereket becsapták a választott  képviselőik. Itt arról van szó, hogy az emberek a közvetett  demokráciában, amikor rábízzák a parlamenti képviselőkre az ország  ügyeinek intézését, és becsapják őket, mert itt ez történt, hiszen  világosan megmondták nekik a választási kampány során, hogy nem lesz  tandíj, nem lesz vizitdíj, nem lesz kórházi napidíj, nem lesz dobozdíj a  patikákban, ezt mind megígérték nekik. Ez csapda volt, becsapták őket,  ilyenkor az embereknek az a lehetőségük, hogy a közvetett demokrácia  kudarca ellen a közvetlen demokráciához, a népszavazáshoz forduljanak,  és ehhez nekik joguk van.
Még egyszer mondom, hogy az egész  demokratikus rendszer fabatkát sem ér, ha bármit meg lehet tenni az  emberekkel, akkor felesleges prédikálni egy demokráciáról, akkor nem  demokráciáról van szó, hanem kicsalt parlamenti többségről, amely után a  parlamenti választásokat követő években azt tesz, amit akar, fittyet  hányhat, és semmibe veheti az embereket. Ebben mi nem leszünk partnerek.
-  Hogyha meg van a hat, vagy hét kérdés, akkor arra törekednek, hogy  ezeket egy népszavazáson döntsék el az emberek? 
- Ez volna az  ésszerű, nem?
- De ehhez a korábbiakat nyilván vissza kellene  vonni, újra benyújtani, mit kell velük csinálni?
- Van egy ilyen  bonyolult dolog, most az volna a legfontosabb, hogy egyelőre minden  akadály háruljon el. Most nem hárult el még minden akadály, minden  kérdés azért, mert az Országos Választási Bizottság a tandíjról, a  kórházi napidíjról és a vizitdíjról nem hajlandó támogató döntést hozni.  Ha ez az akadály elhárul, utána gondolkodhatunk azon, hogy hogyan lehet  úgy ütemezni az aláírásgyűjtéseket, és a többi akciót, hogy egyébként  végül egy időpontra eső, hét kérdésről szóló népszavazást eredményezzen.
-  Én azért tettem fel ezt a kérdést, mert vannak olyanok, akik azt  gondolják, hogy a választási bizottság arra törekszik, hogy  szétszabdalja a kérdéseket, mert úgy látják, hogy külön kevésbé  mozgósító erejűek. Ezt ki tudják védeni, ha ez a szándék igaz?
-  Nézze, lehetnek ilyen spekulációk. Én ma azt tudom mondani, hogy ma az  Országos Választási Bizottság nyilvánvalóan megszegte a törvényeket, és  megpróbálja megakadályozni, hogy az emberek maguk dönthessenek az ő  életük szempontjából fontos kérdésekről. Most egyelőre ezt a küzdelmet  kell megvívnunk, a demokráciáért vívjuk ezt a küzdelmet, persze a  népszavazásért is, de időközben itt már sokkal többről van szó. Arról,  hogy megteheti-e bárki Magyarországon, valamifajta politikai biztatásra,  hogy semmibe veszi az embereket. Ez már többről szól, mint egy  népszavazás.
- Miért sürgetik az OVB-t? Nem volna Önöknek is  előnyösebb az, hogyha egy lehetséges választáshoz, mondjuk egy európai  parlamenti választáshoz közel esne a népszavazás. Azért kérdem, mert a  Szonda friss kutatása szerint eredményes is meg érvényes is lehet olyan  nagy az Önök kérdéseinek a támogatottsága. Most nem jobb ezt egy  szavazáshoz közel telepíteni? 
- Hát hogyha a párttaktikai  megfontolásokat helyez valaki előtérbe, akkor juthat ilyen  következtetésre. De azonban ezt nem teszem. Szerintem a vizitdíj nem  arról szól, hogy egy választási eredményt hogyan lehet befolyásolni,  hanem arról, hogy ma Magyarországon nagyon sok szegény ember azért nem  tud elmenni betegsége ellenére sem orvoshoz, mert nem tudja kifizetni az  egyszer, kétszer, háromszor 300 forintnyi vizitdíjat. Vagy azért nem  tud bennmaradni, mert hogy nem tudja kifizetni a napidíjat, akkor is ha  egyébként indokolt lenne, hogy bennmaradjon. Itt emberek egészségügyi  ellátásáról, gyógyulási esélyeiről, fiatalok tanulási esélyeiről van szó  a tandíj esetében. Ezt nem lehet mérlegelni, minél hamarabb ezeket a  kormányzati ostobaságokat, elhibázott döntéseket ki kell iktatni a  magyar jogrendszerből, ez nem tűr halasztást szerintem.
-  Többször is mondta és írta is, hogy a népszavazás az egy történelmi  lehetőség. De mit fordít a dolgok menetén az, hogyha a kormány a  népszavazás parancsát végrehajtja, mint ahogy azt a miniszterelnök már  többször is mondta.
- Hát akkor óriási eredményt értünk el, mert  akkor azok a szegény emberek, akik ma nem tudnak elmenni az orvoshoz,  ezután el tudnak menni. Azok, akik ma nem tudnak bennmaradni a  kórházban, pedig indokolt lenne, ezután bennmaradhatnak.
- Ez  történelmi lehetőség?
- Hát hogyne. Hát azok a szegény családból  származó gyerekek, akik nem tudnak ma tanulni, mert tandíjjal sújtják  őket, lehetőséget kapnak arra, hogy tanuljanak. Hát kell-e ennél  fontosabb, nagyobb, történelmibb tét.
- Azzal egyáltalán nem  számolnak, hogy a kormány, ha időt nyer, akkor megpróbálja, és esetleg  sikerül neki elmagyaráznia, hogy miért jó a vizitdíj, miért jó a kórházi  napidíj, miért jó a tandíj.
- Hát mást sem tesz egy éve, mint  hogy ezt próbálja elmagyarázni.
- Egyelőre nem sikerült, mert a  mérések azt mutatják, hogy az Önök kérdéseit támogatják.
- Nem  elmagyarázni nem sikerült, hanem azért, mert marhaságot, már elnézést,  ostobaságot, képtelenséget nem lehet letuszkolni az emberek torkán. Hát,  hogyha egyszer Magyarországon egyre több család szegényedik el, és a  kitörés lehetősége a tanulás, hát hogyan segíthetné egy szegény családba  született gyermek tanulási esélyeit, hogyha fizetni kell az egyetemért.  Hát nyilvánvalóan nem segíti, hanem gátolja. Hát ezt magyarázhatja  akárhányszor akárki. Ez egy ostobaság, és aki ilyen magyarázattal  próbálkozik, saját magát is az ostobaság indokolt látszatába fogja  keverni.
- Egyetemvezetők mondják, hogy jó a tandíj. Régen be  kellett volna vezetni, segít az oktatás minőségének megőrzésében. Mind  ellensége volna a diákoknak?
- Én azt nem tudom megmondani, hogy  ki mond ilyet, én hallottam ettől teljesen, bocsánat, hát azért  másfelől mit segít, a minőséget?
- Igen. Azt mondják, hogyha a  tandíj, a diák követelhet, ha követelhet, az oktató majd magasabb  minőséget ad.
- Ne vicceljünk már! Ön járt egyetemre, nem?
-  Igen.
- Na hát az a kultúra nem erről szól. A magyar egyetemek  oktatási színvonala azon múlik, hogy a professzorok méltóztatnak-e  megfelelő szinten oktatni, vagy nem. És szerintem egyébként nagyon sokan  készen lennének arra, hogy ezt tegyék, az én időmben például remek  tanárok oktattak az Eötvös Lóránt Tudományegyetemnek a Jogi Karán, csak  mióta a rendszerváltás bekövetkezett, ezek az emberek elveszítették  először is a társadalmi megbecsülésüket, elvesztették az egzisztenciális  biztonságukat, és három, négy helyen is dolgoznak, és nem marad  elegendő idejük arra, hogy egyébként teljes mivoltukat az oktatás, a  pedagógia munkájának szenteljék. Az államnak meg az volna a dolga, hogy  ezt a lehetőséget megadja a professzorok, meg a tanárok számára. Itt az  államnak van dolga, nem a diáknak kell fizetni.
- Azzal  egyáltalán nem számolnak, hogy a népszavazási kérdéseik végül nem kapnak  megfelelően nagy támogatottságot, és vitatható lesz, hogy végül is mit  is akar a magyar nép.
- Hát nézze, én azt tudom mondani, hogy a  felelősséget mindig az emberek viselik. Tehát egy parlamenti választás  végeredménye is azon áll vagy bukik, hogy hogyan döntenek az emberek.  Nem a pártokon múlik. A pártok azok megpróbálnak mindenfajta programokat  bemutatni, de végül az utolsó szót, a döntést maguk az emberek mondják  ki. A népszavazással is így van, hogyha a magyar nép úgy fog dönteni,  hogy neki arra van szüksége, hogy legyen tandíj, meg fizettessék meg  vele a vizitdíjat is, így dönt a magyar nép, akkor tudomásul vesszük,  hogy ez a döntés.
Ma a népszavazás egyébként, túl azon, hogy fontos  kérdésekről hozhatunk vele döntést, visszaadja az embereknek azt a  lehetőséget, hogy végre értelmesen beszéljenek a jövőről. Hiszen a  parlamenti választási kampány, ami alkalmas lehetett volna arra, hogy  értelmesen beszéljünk a jövőről, ezt a célt nem szolgálta, mert ott egy  hazugsághadjárattal megtévesztették az embereket. Hát akkor most a  népszavazás okán beszéljünk végre őszintén, komolyan arról, hogy vajon  milyen Magyarországon akarnak élni az emberek. Az e a megrendelése a  választópolgároknak, az e az akarata, hogy olyan egészségügyben éljünk,  ahol vizitdíj van, kórházi napidíj, meg patikai dobozdíj, olyan oktatási  rendszert akarnak, ahova csak a gazdagok jutnak be, mert tandíj van,  vagy nem ilyet akarnak. Hát végre vitassuk meg. Az emberek mondják el,  gondolják át, és végül döntsenek. És Magyarország utána tartsa  tiszteletben ezt a döntést.
- Úgy vettem ki a szavaiból,  könyvéből is, hogy a közvetlen demokráciára nagyobb szerepet szánna,  nagyobb súlyt helyezne. De mi van akkor, hogyha gyorsan kell dönteni. Ön  volt miniszterelnök, tudja, hogy vannak olyan helyzetek, akkor az  ellenfelei mindig népszavazásra fogja vinni, nem köti meg a saját kezét  is.
- Hát van a magyar alkotmányban egy korlát a tekintetben,  hogy milyen kérdéseket lehet népszavazás elé citálni, és miket nem.
-  Most ezeket a puha korlátokat vitatjuk, hogy például a költségvetési  kérdésben mit lehet, meg mit nem. Hetek óta erről szól.
- Jó de,  ma a magyar alkotmányos rendszer a kormányzat gyors válságkezelő  intézkedését, legyen szó katonapolitikai kérdésről, vagy éppen gazdasági  válsághelyzetről, nem korlátozza semmifajta népszavazási lehetőséggel.  Tehát itt sem erről van szó, hogy egy válságkezelő programról kell  szavazni, hanem arról, hogy hosszabb távon milyen Magyarországon akarunk  élni. Egy tandíj az nem egy költségvetési kérdés. Az arról szól, hogy  egy olyan országban akarunk-e mi magyarok élni, és hozunk-e olyan  döntést, hogy a szegény is tanulhasson. Vagy azt mondjuk, hogy a tanulás  lehetőségéhez való hozzájutás az legyen az anyagi helyzet függvénye.  Erről fogunk dönteni, nem egy gyors válsághelyzet megoldásáról. Tehát  azt hiszem, hogy a népszavazás intézménye Magyarországon meglehetősen  korlátozott, meglehetősen korlátozott, és nem akadályozza a kormányt az  érdemi munkában.
- Tehát attól sem tart, hogy az Ön  ellenfelei, ha kormányra kerül, akkor minden olyan intézkedést  népszavazásra fognak vinni, amely úgy látják, hogy sikerre vihető, mert  mondjuk népszerűtlen, tegyük fel, hogy Önnek is kell népszerűtlen  intézkedést hoznia.
- Ezzel nincsen semmi baj, hogyha a nép úgy  gondolja, hogy egy adott kérdésben állást kíván foglalni, és azt kellő  súllyal megteszi, akkor utána az ország mindenkori kormányának az a  dolga, hogy azt tudomásul vegye. Ma azért vagyunk speciális helyzetben,  mert az emberek a parlamenti választás során nem dönthettek a  jövőjükről, mert becsapták és félrevezették őket. Ma a népszavazás ilyen  szempontból pótolj azt az elmaradt vitát és mérlegelést, amelytől  megfosztották az embereket a parlamenti választás alkalmával.
Egy  parlamenti választás az egy ideális lehetőség, hogy az emberek  összedugják a fejüket, megbeszéljék, átgondolják, programokkal  ismerkedjenek, és elhatározzák, hogy végül is milyen országban akarnak  élni. De ezt a lehetőséget elvették tőlük, hiszen más országot rajzoltak  fel eléjük, mint amilyen országot elkezdtek a választások után építeni a  hatalom birtokosai. Ez erkölcsileg is elfogadhatatlan, és teljesen  ellentétes a demokrácia alapelveivel és törvényeivel.
- Ez  világos, de miből gondolja, hogy ebből lesz egy értelmes vita, ha azt  sem tudjuk, hogy milyen rendszert képzel el a kormány, mert az  intézkedések egy része vitatás alatt van. Még nem tudjuk, miről  szavazunk.
- Nem a kormányról kell vitatkoznunk.
- Az  intézkedéseinkről, azt sem tudjuk, hogy a tandíj mit fog okozni, de a  vizitdíjról sem tudunk semmit.
- Bocsánat, de nem, nekünk a  saját szándékainkat kell tisztázni. Hát hogyne tudnánk, a tandíjról  pontosan tudjuk. Hát, ha tandíjat kell fizetni, az azt jelenti, hogy aki  szegény, nem tudja megfizetni. Ez nyilvánvaló. A vizitdíj azt jelenti,  hogy aki nem tudja leszurkolni a 300 forintot, nem megy el az orvoshoz.
-  Jó, de ez csak a dolog egyik oldala, mi van, hogyha a vizitdíj hatására  majd emelkedik a színvonal. Amiről az előbb már beszéltünk, amit Ön  vitat, nem fog emelkedni, mint mondja. De mi van, ha igen. És a kormány  ezt el fogja magyarázni.
- Harminc milliárd forintot, amit a  kórházi napidíjból, meg a vizitdíjból akarnak beszedni, többszörösen  elköltötték felesleges kormányzati luxuskiadásokra, gépkocsi,  bútorbeszerzések, fizetésemelések, és sorolhatnám tovább. Ezt a 30  milliárdot a szegény embereken akarják megspórolni. Majd a vita során  ezeket a szempontokat mind el tudjuk mondani. Ezek nem azok a  költségvetési tételek, amelyek az államháztartás egyensúlyát egyébként  érintené. Maguk a kormánykoalíciós képviselők időnként elmondták, hogy  nem a pénzügyi szempontok miatt fontos ez, hanem hogy ráneveljük az  embereket arra, hogy nekik még a járulékon kívül még fizetniük kell. De  szerintem ez egy képtelenség, Magyarország nem átnevelő tábor, ahol a  kormánynak az a dolga, hogy átnevelje az embereket, akik megjegyzem  egyébként, éjjel-nappal dolgoznak, a legtöbb munkaórát Európában a  magyarok dolgozzák, és akkor át akarja nevelni a kormányzat őket  mindenfajta megszorító intézkedésekkel. Ez egy elfogadhatatlan  megközelítési mód. De azt mondom hajrá, jöjjön a népszavazási kampány,  ezeket a kérdéseket mind vegyük elő, és beszéljük meg. Szerintem a  magyar nép tud dönteni a fizetős egészségügyről, a kórházak  privatizációjáról, tud dönteni a tandíjról, az összes fontos kérdésről  igen is a magyar emberek képesek okosan, átgondoltan dönteni.
-  Elnök Úr, tartja még, hogy a népszavazás az valamilyen módon egy előre  hozott választáshoz vezethet.
- Ne zárjuk ki, én csak azt  mondom, hogy ne zárjuk ki ezt a lehetőséget. Nem tudjuk, mert nem látjuk  a jövőt, ráadásul a magyar néplélek is bonyolult, a mostani kormányzat  pedig, mint tudjuk fittyet hány a demokratikus normákra, tehát ilyen  körülmények között konkrét jóslatokba bocsátkozni szerintem kockázatos.  Egy dolog biztos, minél többször nyilvánítják ki az emberek az akaratuk,  és elkötelezettségüket a demokrácia mellett, annál közelebb kerülünk a  változáshoz.
- De azt nem értem, hogy hogyan, hát a kormány  végrehajtja azokat az intézkedéseket, amiket a népszavazás neki  megparancsol, és azt mondja, tessék, ennyi. Az miért vezetne közelebb az  egy előre hozott választáshoz. 
- Még egyszer mondom, én ezt  olyan spekulációnak tartom, amelyet most még felesleges mérlegelni, de  egy dolgot biztosan tudunk, hát a kormány ki fog állnia a vizitdíj  mellett. Azt kell mondania, emberek becsaptalak benneteket a parlamenti  választáskor, azt ígértem, hogy nem lesz vizitdíj.
- Nyilván  nem ezt fogják mondani.
- De ezt fogják. Elég nyíltan szokták  azt mondani.
- Én még nem hallottam. Lehet, hogy más füllel  hallgatjuk Elnök Úr.
- Igen, lehetséges. Nem is szoktak ebből  nagy titkot csinálni, hogy valóban olyan ígéreteket tettek a kampány  során, amelyeket eszük ágába sem volt bevallani. Hát olvastam olyan  ideológiát menő közgazdászoktól, akik azt mondták, hogy ez így volt  helyes. Mert a jobboldal győzelmét csak úgy lehetett megakadályozni,  hogy jól átverjük az embereket. És azt mondták, hogy persze, ez egy  indokolt magatartás. Azért ilyen írások jelentek meg jegyzett  közgazdászok tollából is. Tehát hogy mondjam az erkölcsi mélyrepülésünk  az sokkal súlyosabb, mint az ember azt gondolná. Tehát visszatérve az Ön  kérdésére, valami olyasmit kell mondani, azt ígértük, hogy nem lesz  vizitdíj, aztán miután meg volt a többség, úgy döntöttünk, hogy még is  lesz. Bevezettük, rátok kényszerítettük, nem hallgattunk az ellenzék  tiltakozására, az orvosok tiltakozására, a beteg szervezetek  ellenvéleményére, áterőltettük rajtatok, most ti pedig kimondtátok, hogy  ez még sem lehetséges, és tulajdonképpen legyőztétek a kormányt. Ez  történik.
- Ettől nem lesz előre hozott választás.
-  Még egyszer mondom, hogy ebbe a spekulációba nem akarok belebonyolódni,  de ahhoz, hogy az ember kormányozni tudjon, ahhoz bizalmi alapra van  szükség. Hát, hogyha az ember elveszít kulcskérdésekben politikai  bizalommérő erőpróbákat, mintegy mondjuk egy népszavazás, akkor hogyan  fog utána kormányozni, ki fog rá hallgatni. Ki fogja végrehajtani a  döntéseit?
- Az apparátus végre hajtja a döntéseket.
-  De nem hajtja végre, Ön szerint az egészségügyi reform az miért  eredményez olyan zűrzavart, amilyet. Azért, mert nem nyerte meg magának a  kormány azokat, akiknek végre kellene hajtani. Ezért zűrzavar van az  egészségügyben. Nem lehet egy országot kormányozni az emberek akarata  ellenére. Azt gondolhatják ugyan egyesek, hogy megszerezzük a parlamenti  többséget, utána négy évig azt csinálunk, amit akarunk. De ez nem így  van, én kormányoztam négy évig. Az emberek akaratával szemben nem lehet  kormányozni. Ha pedig szembe kell menni az emberek akaratával, vagy  általános közfelfogásával, akkor le kell ülni, egyeztetni kell,  indokolni, érvelni, és meg kell próbálni elfogadtatni az embernek az  álláspontját. Ha ezt nem teszi meg, akkor ki fogja végrehajtani, amit ő  elrendelt. Hát egy ország nem működik attól, hogy a miniszterelnök  nyilatkozatot ad, és azt mondja, hogy ezen túl legyen így. De ha az  emberek nem úgy tesznek, akkor abból soha sem valósul meg semmi. Hát egy  ország kormányzása az nem a nép ellenében való döntések sorozatából  áll, hanem a nép, az emberek energiáinak az összefogásából bizonyos  közös célok érdekében. Hát erre képesnek kell lenni, ez egy, ennek  előfeltételei vannak, közbizalmi előfeltétel. Ha ez hiányzik, akkor az  ország nem megy sehova, épp úgy, ahogy most itten veszteglünk egy  helyben.
- Az Európai Bizottság pénzügyi felelőse szerint  nehéz, de szükséges reformok útján jár Magyarország, azt mondta, hogy  vannak még kockázatok, fontos szerkezeti reformlépéseket el kell  fogadni. Mit szól ahhoz, hogy az Európai Bizottság jobbára pozitívan  értékeli azt, amit a kormány eddig csinált az államháztartás érdekében.
-  Hát Brüsszelből én is pozitívan értékelném. Tehát én is csak a  gazdasági számokat nézném, akkor azt mondanám, hogy nahát ezek a papíron  ezek a számok egész jól állnak. De bennünket nem számok érdekelnek,  hanem a mögöttük meghúzódó élet. És az az élet, ami ezek mögött a számok  mögött kirajzolódik, az lehangoló. Ezért mi nem fogadhatjuk el azt a  gazdaságpolitikát, ami egyébként leszegényíti, sok esetben pedig  elnyomorítja a magyarokat.
- Van másik?
- Hát hogyne, a  kormány ma, ez egy régi vita a közigazgatási irodalomban. A kormány ma  azt az irányzatot követi, amely azt mondja, hogyha pénzügyi válság jelei  mutatkoznak, nagy a költségvetési hiány például, akkor vágd vissza a  kiadásokat, amennyire csak lehet. Tehát költs kevesebbet. Egy másik  iskola pedig azt mondja, hogy fagyaszd be a kiadásokat, ne vágd őket  vissza, és próbálj minél magasabb gazdasági növekedést elérni. Az utóbbi  a mi programunk.
- De miért nem ezt csinálja a kormány? Ezt  nem értem, ezzel népszerű lehetne, az idők végezetéig.
- Nem  hisz benne. Ez egy régi iskola, ez a húzd meg, ereszd meg. Tehát  figyelje, hogy miket mondanak. Hát pont ugyanazt mondják, csak egy  kicsit dinamikusabb szókészlettel, mint amit mondtak a szocializmus  idején. Most egy kicsit megszorítunk, úgymond helyreáll az egyensúly,  utána költekezünk, aztán megint megszorítunk, megint költekezünk, ebből  áll az élet. Ez egy régi iskolának a dogmája, amely mind a mai napig  kísért a kormányzásban. Ahhoz, hogy az ember egy másik iskolát kövessen,  ahhoz nyitottság kell, kevesebb provincializmus, több európai  kitekintés, több ismeret, nagyobb befogadókészség, más iskoláknak az  eredményeit meg kell ismerni. Hát nézzen körül ebben a régióban is, hát  mindenhol azt látjuk, hogy mindenhol adócsökkentés,  versenyképesség-javítás történik, óriási gazdasági növekedés zajlik  körülöttünk mindenhol. Magyarország marad ki ebből egyedül. Tehát a mi  iskolánk azt mondja, hogy most egész egyszerűen fogalmazva az  álláspontunkat, a kormány azt tudja, hogy hogy kell elvenni a pénzt az  emberektől. Mi azt tudjuk, hogy hogyan kell a gazdaságnak, vagy hogyan  tud a gazdaság több pénzt előállítani. Ez a különbség.
- Az  Európai Bizottság pénzügyi biztosa is provinciális, hát neki tetszik az,  amit a kormány csinált, neki mindegy?
- Nem, neki mindegy, hogy  az egyik vagy a másik úton jutunk el a végeredményhez, neki mindegy,  neki az a lényeg, hogy a végén a költségvetési hiány, az államadósság  mutatója az rendben legyen. Hogy milyen úton jutunk el oda, az a  magyarok döntése. Hát azt a tervet, amit most ő üdvözöl, azt nem ő  találta ki, azt a magyar kormány adta be. Ők elfogadtak volna egy  másikat is ugyanilyen végeredménnyel, kevesebb áldozattal. De őket nem  érdekli a magyarok sorsa. Őket egy dolog érdekli, hogy az Európai Unió  stabilitását nem lehet veszélyeztetni óriási eladósodottsággal, és nagy  költségvetési hiánnyal. Őket a saját érdekük érdekli, nem a magyaroké.  Hát az, hogy egyébként közben mi belegebedünk-e, az őket a legkevésbé  sem fogja érdekelni. Ez érthető, mert nekik nem erre van mandátumuk.  Őket nem a magyar emberek választották meg, hanem az Európai Unió  nevezte ki, hogy az Európai Unió saját szempontjait képviseljék. Minket  választottak meg a magyar emberek, nekünk kellene, a kormánynak, a  parlamenti képviselőknek kellene a magyar szempontoknak megfelelő  válságkezelő csomagot előterjeszteni. De sajnos nem ezt teszik.
-  De abból nem lesz baj, hogy tegyük fel az Ön forgatókönyve érvényesül,  és a költségvetési kiadásokat befagyasztja reálértéken és adót tart,  vagy csökkent, akkor elvileg a kasszában kevesebb pénz marad.
-  De ez nem így van. Épp erről szólnak ezek a példák, amelyeket a  nemzetközi szakirodalom jól ismer, hogy gazdasági növekedéssel is ki  lehet lábalni a pénzügyi válságból, az eladósodottságból, ki lehet  lábalni a költségvetési hiányból. Erre vannak rendes modellszámítások,  vannak ország példák.
- De átmenetileg sem csökken,  átmenetileg sem nő a hiány.
- Sőt még egy dolgot mondanék, mi is  ezt csináltuk. Nemcsak elméletre hivatkozom, ha már itt a beszélgetés  erre lehetőséget ad, akkor kellő visszafogottsággal hadd emlékeztessek  mindenkit arra, hogy mi egy erőteljes gazdasági növekedéssel javítottuk  Magyarországon az államháztartás helyzetét, csökkentettük az  államadósság mértékét. Nem megszorításokkal, nagy gazdasági növekedéssel  a polgári kormány idején.
- Azt én is képes vagyok megérteni,  hogy milyen az, amikor beindul a gazdaság, és attól majd jobb lesz, de  addig az adótartás meg az adócsökkentés hatására csak kevesebb pénz van,  az átmeneti időszakot kibírja az ország, vagy ez nem baj.
-  Gondolkodjunk egyszerűen, hogyha befagyasszuk a kiadási oldalt, közben a  gazdaságnak van egy növekedése, ez ma 2-3 százalék között van valahol.
-  De az mikor indul el?
- Az most is van.
- Azt  gondolja, igen, csak kicsi.
- A magyar gazdaságnak most is van  egy 2-3 százalékos növekedése. Ha befagyasztjuk a kiadási oldalt, már  ezzel a 2-3 százalékos gazdasági növekedéssel is javul a költségvetési  egyensúly. Ha nagyobb gazdasági növekedést érünk el, akkor pedig a  javulás a növekedés arányában nő.
- De mikor indul ez a  nagyobb gazdasági növekedés? Dönt a kormány valamiről, akkor mikor,  másnap elindul?
- Hát nézze, én most a napokban több  befektetővel is tárgyaltam, nemzetközi és magyar nagytőke képviselőivel.  Akik azt mondják, hogy csomagot kell összeállítani, ebben kell  szerepelnie értelmes adóátalakításnak, adócsökkentésnek, a gazdaság  átláthatóságát segítő intézkedéseknek, korrupciócsökkentő  intézkedéseknek, és a jogszabályi környezet stabilizálására irányuló  elemeknek. Ha ez egy csomagban együtt van, akkor ők hisznek abban, hogy  egy ilyen csomag végrehajtható, és a gazdasági befektetők számára sokkal  vonzóbb lehet, mint a mostani helyzet.
- Mi a véleménye  arról, hogy a miniszterelnök szerint már látni a kiigazítás első  eredményeit, és a ciklus végére az általános adóterhelés a  rendszerváltás legalacsonyabb szintjére fog csökkenni.
- Én azt  sem hiszem el, amit kérdez, nemhogy azt, amit mond. Hát annyiszor  csapott be bennünket, Önt is, engem is, a magyar választópolgárokat,  belehazudott az arcunkba, átvert bennünket, megtévesztett, becsapott,  azt mondta aztán, nem fog fájni. Sorolhatnám, engedje meg, hogy ne is  bonyolódjak bele.
- Egyszerűen nem hiszi el?
- Hát  ugyan már, ha a szomszéd ötször átveri az embert, hatodszor elhisszük,  amit mond. Ugyan!
- Azt mondja mind a két párt vezetője, hogy  hamarosan meg kell állapodni a következő három év programjairól, szabad  demokraták még garanciákat is kérnek ehhez. Mi lesz, ha ezt elfogadják?
-  Hát nézze itt megint az a probléma, hogy itt egészen mást gondolunk a  demokrácia lényegéről. Hát most igyekszem visszafogottan fogalmazni. Kit  érdelek, hogy ők miről állapodnak meg? Hát egy demokráciának nem az a  lényege, hogy két kormányzó párt megállapodik egymással.
-  Többségük van a parlamentben, sok számít, sok múlik azon, hogy miről  állapodnak meg.
- De a többségüket nem a jó Isten adta nekik,  hanem úgy kapták a választópolgároktól, valamire, és nem állapodhatnak  meg a választópolgároktól kapott felhatalmazást semmibe véve. Hát ez  lehetetlen. Nekik a választópolgárokkal kellene megállapodni, miután nem  tartják be azt, amit a választópolgárok döntöttek a parlamenti  választás idején. Nekik most újra le kellene ülniük mindenkivel, és újra  kellene tárgyalni a szakmai szervezetekkel, az érdekképviseletekkel, a  népszavazás formájában magukkal a választópolgárokkal az egész  helyzetet. Az, hogy ők egymással megállapodnak, az azt jelenti, hogy  biztos találtak valami koncot, amit fel tudnak osztani egymás között, na  de ez az ország során nem segít. Az ország sorsán az segít, hogyha a  kormány összhangban van a saját népével, ehhez nem a koalíciós pártoknak  kell egymással tárgyalnia.
- Törvényeket hoznak, egy részük  népszerű lesz, más részük meg nyilván nagyon népszerűtlen. Mégis végre  fogjuk hajtani, mert a többségünk fél a törvényeket megsérteni. Nem?
-  Hát, nem tudom, hogy végre fogjuk-e hajtani, azért majd figyeljünk  néhány jelenségre. Itt van például az, hogy a szürke és a feketegazdaság  iszonyatos sebességgel, talán az iszonyatos túlzás, de komoly  sebességgel nő. Hát most már messze maga mögött hagyta a 25 százalékot.
-  Azt se hiszi el, hogy a kormány azt mondja, hogy csökkenünk, azt  mondják, hogy a szürkegazdaság, fehéredik a gazdaság. Nem hiszi el?
-  Beszéljünk már egyszer egy vállalkozóval, aki nem a hivatali irodájából  a könyökvédője védelméből beszél a magyar gazdaságról. Hanem ott van a  terepen, ahol történnek az események, ahol valóban működik a magyar  gazdaság. Hát van épp elméjű ember, aki azt meri állítani Magyarországon  ma, hogy kisebb a szürke és feketegazdaság aránya, az adóelkerülés, a  számla nélküli fizetés, az ma kisebb, mint volt két évvel ezelőtt. Hát  van olyan ember ebben az országban a kormány tisztviselőit leszámítva,  aki ezt komolyan gondolja? Nem talál egy ilyen embert.
-  Néhány nappal ezelőtt egy lapinterjúban azt mondta, hogy ami eddig  történt, az csak nyitány volt, az igazi megpróbáltatás most vár a  társadalomra. Ezt miből gondolja?
- Hát, minden szakértőelemzés  erről szól, amit az elmúlt időszakban lehetett olvasni. De a józan ész  is ezt mondatja az emberrel, a 2008-as költségvetési évben további  megszorítások várhatók, a kormány sem csinál ebből túl nagy titkot,  hazudósan beszél róla, de most már hozzászoktunk ahhoz, hogy megfejtsük a  szavaikat.
- Azt mondták, hogy 2007. év lesz a legnehezebb  év, utána megindulunk felfelé.
- Nem tudom, mikor mondták ezt,  most majd azt fogják mondani, hogy 2007 és 2008 lesz a két legnehezebb  év, készüljön fel rá, hogy ezzel találkozhat. Elő fognak kerülni  valamikor a nyár során a következő évi költségvetésről szóló tervezetek.  Abban látni fogjuk, hogy további megszorítások várnak a magyarokra, de  ha nem várnának, csak a mostani megszorításoknak az igazi végiggördülése  a gazdaságon is időt vesz igénybe. És ha már nem lenne további  megszorítás, akkor is az igazán negatív hatásai a 2007-es évnek 2008-ban  mutatkoznak meg.
Mondok önnek egy konkrét példát. Abban mindenki  egyetért ma a gazdasági elemzők közül, hogy az adóemelések, valamint a  vállalkozások költségeinek megnövekedése miatt 200-300 ezerre tehető  azon kis- és középvállalkozások száma, akik beadják a kulcsot, tehát  bezárnak átmenetileg vagy véglegesen. Gondoljon arra, ha mindenkinek  csak egy alkalmazottja van. Akkor beszélünk 400-500 ezer emberről. És ez  nem azonnal történt, mert januárban bevezették az adóemeléseket,  megtörténtek az áremelések, a vállalkozások most még küzdenek, hogy  talpon maradjanak, egy részüknek ez sikerülni fog, a másik részüknek  nem. Ez 2008-ban lesz igazán tehertétel a mindennapi életben. Szóval  arra kérem a magyar választópolgárokat, hogy készüljünk közösen egy  nehéz 2008-as évre.
- Mennyi időt ad a koalíciónak?
-  Nézze, én nem adtam volna egy napot sem. De nem én döntöttem, hanem a  választópolgárok.
- De most éppen nagy, koalíciós viták  vannak, az egészségügyi biztosítási modellről egyeztetnek egyik nap,  másik nap aztán nem egyeztetnek. Van, aki azt mondja, hogy színjáték,  van, aki azt mondja, hogy a szabaddemokraták kilépnek, és majd az MDF  kívülről segít. Ön hogy látja? Spekuláció?
- Persze, én ezekben a  spekulációkban nem igazodok el, ezek zűrzavaros dolgok, én azt tanultam  meg az elmúlt húsz évben, amióta közélettel foglalkozom, meg a magyar  demokrácia létrehozásán, illetve Magyarország megerősítésén dolgozom,  hogy minél zűrösebb egy helyzet, annál inkább vissza kell nyúlni az  alapkérdésekhez, és azokat kell feltenni. Most is ez a helyzet, tehát  nem szabad, hogy megtévesszenek bennünket ezek a koalíciós ügyekről  szóló híradások, mert ezeknek semmi közük a lényeghez.
A lényeg az,  hogy pontosan hol tartunk, hogyan élünk, és hogyan fogunk élni, és mit  lehet tenni annak érdekében, hogy ne egy ilyen gyenge országban éljünk,  mint amiben most vagyunk kénytelenek, hanem megerősítsük a hazánkat, és  Magyarország egy erős országként több lehetőséget tudjon kínálni a  polgárainak, a rászorulóknak pedig több segítséget tudjon nyújtani. Ezek  az alapkérdések.
- Az is csak spekuláció, hogy a nagy  kormány, tehát a szocialistáknak érdeke, hogy a jelenlegi támogatásokat  már ne engedjék tovább erodálni, ezért kormányfőt váltanak.
- Én  elvesztettem a fonalat, tehát én nem egészen értem, hogy a szocialista  párt mikor, milyen döntéseket hoz. Én azt sem igazán értem, hogy miért  gondolták, hogy meg lehet úszni egy 2006-os hazugsághadjárat  következményeit egy választási győzelem után. Miben reménykedtek. Abban,  hogy az emberek azt fogják mondani, hogy de jó, hogy átvertetek  bennünket, de jó, hogy be vagyunk csapva, de jó, hogy az ellenkezőjét  csináljátok, mint amire szavaztunk. Szóval már ezt sem értettem. Mikor  ez kiderült ráadásul, tehát lebuktak, mert az őszödi beszéd ugye  nyilvánosságra került, nem nyilvánosságra hozták ugye májusban, mikor  elhangzott, hanem ősszel nyilvánosságra került, akkor pedig ahelyett,  hogy kiálltak volna a magyar nép elé tisztázni a helyzetet, még a  nyakukba is vették a tehertételt, ami maga a miniszterelnök volt, és  pártelnököt csináltak belőle.
Erre biztosan van valamilyen logika,  van valami rendező elv, valami haszon, amit én nem vagyok képes  felfogni, vagy megérteni, ez pártok esetében előfordul, nem feltétlenül  tudjuk mi követni a másik oldal észjárását. De én még egyszer mondom,  nem igazodom ki a döntéseikben. Én úgy látom, hogy csupa olyan döntést  hoznak, amit egy baloldali ember csak kifogásolni tud. Tehát most a  baloldali szavazópolgár szempontjából nézem a valóságot, akkor azt  látom, hogy az a párt, amelyben eddig megbíztam, amelyik eddig törődött  velem, vagy legalábbis azt gondoltam, hogy törődik velem, akiről azt  gondoltam, hogy számíthatok rá, az most egyszerűen lenyom a víz alá.
-  Jó, de nem gondolja, hogy még mindig több baloldali polgár van, aki  Öntől jobban fél, mint attól, amit a kormány fog csinálni.
- Azt  én nem tudom megítélni, mert ezt nehéz őket összeszámolni.
-  De van ilyen faktor.
- Biztos, minden versenyben van ilyen  faktor. A politikai verseny az nemcsak arról szól, hogy micsoda nemes  eszméket és jó programot támogatok, hanem hogy milyen rossz véleménnyel  vagyok az ellenfélről. Ez Franciaországtól kezdve Angliáig,  Németországgal bezárólag mindenhol egy faktor. Szerencsés országokban ez  nem domináns faktor. Szerencsés országokban az emberek inkább aszerint  döntenek, hogy mit várnak a jövőtől, és nem aszerint, hogy mit gondolnak  a másikról. Magyarország remélem előbb-utóbb ilyen szerencsésebb sorsú  országgá válik. De ezzel nem is tudok számolni, nem is akarok törődni,  nekem egy dolgom van, világosan, érthetően a magunk jó szándékát téve  beszéljek az emberekhez, hogy el tudjam mondani, milyen helyzetben van  az ország, milyen lehetőségeink vannak, ők mik között választhatnak,  milyen döntéseket hozhatnak, és mit tudok Én segíteni nekik abban, hogy  kikerüljenek a mostani keserves helyzetükből. Én csak erre  összpontosítok.
- Nem is törődik a baloldali szavazó  közösséggel. Korábban azért tett gesztusokat.
- Én mindenkihez  beszélek, én nem csak a jobboldali szavazóközönséghez beszélek, minden  magyar választópolgárhoz beszélek, nekünk a baloldali szavazók is  fontosak. Szerintünk az országnak ők is fontos nélkülözhetetlen részei,  nekünk velük is törődnünk kell, senkit sem hagyhatunk az út szélén,  senkit sem lehet kihagyni a jövőre vonatkozó tervekből, beleértve  Magyarország összes baloldali polgárát, azokat is, akik soha az életben  nem fognak egyébként bennünket támogatni, akkor is fontos, hogy mi  felelős közéleti emberek rájuk is gondoljunk, és velük is törődjünk.
-  Röviddel ezelőtt kongresszusi beszédében, könyvében bevezette a  plebejus politika fogalmát, és azt írja, hogy a plebejus politika  lényege, hogy kiváltságellenes. Hol kell kezdeni Ön szerint a  kiváltságok megszüntetését?
- Fent.
- Politikában?
-  Nézze, hogyha Ön becsapja a főnökét mondjuk, vagy becsapja a  hallgatókat, vagy nem jár be dolgozni rendesen, vagy rossz minőségű  munkát végez, akkor Önt elcsapják.
- Így van.
- Ugye!
-  Valóban.
- Az ország vezetőivel sem áll másképp a helyzet. Aki  rosszul teljesít, aki nem tartja be a szavát, akiben nem lehet megbízni,  azoknak ki kell adni az útját. Azt nem lehet, hogy az embereket a  legkisebb munkahelyi hibáért is helyesen egyébként, bizonyos mértékű  hátrány éri, ha ugyanezt nagyban követi el valaki, akkor pedig elvárja,  hogy még meg is dicsérjék, és megtapsolják ezért. Hát ezt egy plebejus  érzületű ember, politika, mint amilyen magam fajta is volnék, az nem  tudja elfogadni.
- Mitől biztos benne, hogy a következő  politikusi réteg jobb lesz. Hát a politikusoknak önmagukban rendkívül  sok kiváltságuk van, például lazán kezelik a kampányköltségeit.
-  Igen, de én ezzel nem értek egyet. Nem kellene, hogy így legyen. Nem is  szabadna megengedni.
- Na de eddig mindig így volt. Ön is  volt miniszterelnök, akkor is így volt.
- Bocsánat, a magunk  részéről mi nem kezeltünk lazán semmilyen előírást, hanem igen is  szigorúan kezeltük őket. Azzal egyetértek, hogy lehetne jobb szabályokat  csinálni, készen is állunk arra, hogy ezeket változtassuk meg, na de  nem úgy, mint amit javasol a mostani kormánykoalíció, hogy növeljük meg  nagyságrendekkel a kampányköltségvetést. Egyáltalán, eszünkbe sem jut, a  másik irányba kell menni. Franciaországban például a politikai reklámok  azok be vannak korlátozva. Fizetett politikai reklám nem létezik.  Azonnal kisebb a kampánykiadás.
- Na de nálunk mindenki tudja,  hogy annyiból, amennyi a papíron van, annyiból nem lehet megcsinálni  egy normális kampányt.
- De ez nem igaz. Az a kérdés, hogy mi a  kampány. Még egyszer mondom, vannak olyan európai országok, ahol például  nem lehet fizetett hirdetéseket közzé tenni. A választási kampány abból  áll, hogy el kell menni az emberekhez, csak a programot lehet  eljuttatni ilyen postai szórólapokon, de egyébként nincs fizetett  hirdetés.
- Ezt tartják jó megoldásnak.
- Hát persze,  nem azon kell dolgozni, hogy hogyan szabályozzuk, hogy több pénzt  költhessünk el, hanem azt, hogy nem lehet elkölteni ennyi pénzt. És  annak meg van a jogi formája, útja, módja, hogy hogy akadályozzuk meg.  Igen is ezt meg kell akadályozni. Lefele kell vinni a költségeket, nem  felfelé.
- Azt is írja, ezt már a könyvében, hogy az országnak  komolyan kell venni, hogy Magyarország köztársaság, azaz nemcsak  ünnepeken hangoztatja a szabadság, egyenlőség, testvériség eszméjét,  hanem a mindennapi életben is gyakorolja ezeket az elveket. Hogyan  akarja elérni például azt, hogy a nők azonos munkáért azonos fizetést  kapjanak. Gondolom, ilyesmire gondol, amikor elvekről beszél.
-  Ilyesmire is. Hát, például mondok egy példát Önnek. Talán nem először  fogja hallani, ugye a nők legtöbbje, mert egyben családanya is, nem napi  nyolc órában, hanem csak napi négy, vagy hat órában tud munkát  vállalni, részmunkaidőt. Ha Ön megnézi ma, hogy mennyi adminisztrációs,  bürokratikus kiadással, papírmunkával jár egy nyolcórás munkahelyi  státuszt létrehozni, és mennyivel jár két négyórásat, akkor azt fogja  tapasztalni, hogy két négyórásat pontosan kétszer annyi bürokratikus  eljárást igényel. Vagyis maga a rendszer ellenérdekeltté teszi a  vállalkozókat abban, hogy olyan formulákat valósítsanak meg, ami  egyébként a nők egyenjogúságát, vagy munkához jutását elősegíthetnék.  Hát, ezeket a szamárságokat kell kiiktatni társadalmi és gazdasági  rendszerünkből.
- Egy következő idézetet mondok, amelyben  nagyon megfogott. Azt mondta a könyve végénél, hogy az új politika  programja, hogy az erős Magyarország a szeretet civilizációjára, a  tisztelet kultúrájára és a kölcsönös felelősségvállalás társadalmi  rendjére építi fel. Nem tiszteletlenségből, meg viccből kérdezem:  hozzákezdett már, meg szeretné megtisztelni Gyurcsány Ferencet például.
-  Nézze a viszony nem személyes természetű. Nincs jelentősége a politikai  közélet szempontjából, egyébként azt az embert, akivel vitánk van, vagy  azokat az embereket, vagy azt a pártot, akivel vitánk van, arról  egyébként mondjuk az alapvető civilizációs normák szerint mit gondolunk.  Nem az a bajunk, hogy az egyik így néz ki, a másik úgy, ilyen eszméket,  vagy olyan eszméket vall, ha azok egy demokrácia keretein belül vannak.  Az a probléma, amit a hivatalban tesz.
- Nem kell hozzá  semmilyen személyes érzület, viszony. Ezt azért kérdezem, mert Önt a  Parlamentben a miniszterelnök rendszeresen a baloldal iránti  engesztelhetetlen gyűlölettel vádolja. Ez egy érzelmi viszonyt illet.
-  De ez azért van, mert ki mint él, úgy ítél. Hát ilyen inget hordanak,  ők ilyenek, ők gyűlölnek bennünket természetesen. Érdemes feltenni a  kérdést, hogy miért gyűlölnek bennünket. De a baloldal az, akitől  gyűlölettől van átitatva, azért feltételezi a jobboldal, miért  gyűlölnénk. Nincs személyes elem ebben a dologban. Arról van szó, hogy  Magyarország mindenkori kormányának kötelességei vannak Magyarország  polgáraival szemben. A Magyar Köztársaság kormánya nem veszítheti el a  szavahihetőségét, és nem veheti semmibe az embereket. Ez nem személyes  kérdés. Ez nem annak a kérdése, hogy köszönünk egymásnak, vagy nem, mit  gondolunk egymás felől. Ezzel a hivatallal, ezzel a közmegbízatással az  jár együtt, hogy ilyet nem szabad tenni. És aki ezt elköveti, nem azért  emelünk ez ellen kifogást, mert őt nem szeretjük, hanem mert ez  elfogadhatatlan. Úgy, mint ahogyan a munkahelyen, vagy bármilyen más  hivatalban, poszton bizonyos normák betartása nem szeretem, nem szeretem  kérdés, hanem a munkával együtt járó kötelesség, amit be kell tartani.
-  Elnök Úr, köszönöm a tájékoztatást.
- Én is köszönöm.


orbanviktor.hu

