Ésszerű, takarékos, erős államra van szükségünk
2007.10.30.

            Orbán Viktorral Exterde Tibor beszélt az InfoRádió Aréna című műsorában.
        


- Jó estét kívánok az Aréna hallgatóinak, Exterde Tibor vagyok,  a stúdióban Orbán Viktor, a Fidesz Magyar Polgári Szövetség elnöke, jó  estét elnök úr, köszönöm, hogy elfogadta a meghívást.
-  Jó estét kívánok!
 
- Kósa Lajos alkotmányos  erejű összefogásról beszélt az ünnepen, és példaként a német  nagykoalíciót említette. Mi a kifogása a nagykoalíció ellen?
-  Talán szegény Lajos megvédésével kellene kezdenem, ugye, nem tudjuk  pontosan, mi hangzott el, az elmúlt napokban nekem sem volt módom  beszélni a polgármester úrral, a híradások rövid, kivonatos  összefoglalóit pedig óvatosan kell kezelnie az embernek. Tehát inkább  tekintsük elvi kérdésnek a kérdését...
 
- ...  én úgy kérdezem, a híradásokban nem említett a magyar nagykoalíció szót,  alkotmányos erejű összefogás és német példa, ennyit lehet belőle  kivenni.
- Szerintem minden nép maga dönti el, hogy  miféle kormányzati formában szeretné irányítani az életét, úgyhogy a  németek ügyét, ha megengedi, én nem kommentálom.
 
-  Elvi kifogása, a magyar viszonyokat tekintve, van a nagykoalíció ellen?
-  Nézze, én mindig is úgy képzeltem a demokráciát, hogy az emberek  fölhatalmazzák a politikusok egy részét azzal, hogy az általuk  meghirdetett és az emberek által jóváhagyott program szerint irányítsák  egy adott ország következő néhány évének életét. Rivalizáló programok  vannak, egyik program nem olyan, mint a másik, az emberek azért  választanak közülük, hogy egyik, s ne a másik valósuljon meg. S ha ezt  lefordítom magyarra, ebből a követhetetlenül absztrakt szófűzésből,  akkor azt mondhatom, hogy 2006-ban az emberek azt döntötték, hogy ne a  Fidesz által fölkínált program, hanem az MSZP által felkínált program  valósuljon meg Magyarországon. A baj éppen abból van, hogy nem az  valósul meg, amit az emberek egyébként jóváhagytak. De ez a lényegen nem  változtat, hogy az embereknek dönteniük és választaniuk kell, hogy  milyen irányba, hogyan fejlődjön a hazájuk.
 
-  Nem túl nagy a baj és nem szorít túlságosan az idő ahhoz, hogy ki  lehessen várni a következő általános országgyűlési választást?
-  Hát, az egy másik dolog, hogy a konkrét mai válságból, egyre gyötrőbb  válsághelyzetből hogyan kell kisegíteni Magyarországot. Én azt hiszem,  hogy egy egyértelmű és világos válságkezelő programra van szükség.  Kormányozni szerintem nem lehet választói felhatalmazás nélkül, a Fidesz  a maga részéről ezt mindig világossá tette, tehát ilyen pártok közötti  hatalmi alkudozások, paktumok, azok idegenek a mi világunktól, ha az  emberek fölhatalmaznak bennünket, ha elfogadják a javaslatainkat, akkor  szívesen kormányzunk, ha az emberek ezt nem teszik, akkor viszont  hagyjuk, hogy azok kormányozzanak, akiket az emberek erre  fölhatalmaztak. Ráadásul a szocialistákkal most azért is lehetetlen  nagykoalíciót kötni, mert nem tudok mondani egyetlen egy olyan  programelemet és egyetlen olyan személyt se, akit, ha beemelnénk egy  nagykoalícióba, hozzá tudna adni valami értékeset a nagykoalícióhoz,  csak gyengíteni tudnának ma egy nagykoalíciót.
 
-  Mármint a szocialisták részéről...
- Hát persze...
 
-  ... szocialisták részéről nincs ilyen ember, az önök részéről...
- Hát,  mit tudnak behozni oda? Hát ma, ha van egyáltalán megfogalmazható  közakarat Magyarországon, amit ki tudunk olvasni a, állampolgárok  véleményéből, akkor az valami olyasmi, hogy sürgősen abba kéne hagyni,a  mi most zajlik, egy érzékelhető változást hozó gazdasági és politikai  fordulatra van szükség. Ezt a fordulatot nem hajthatják végre azok, akik  egyébként belevitték az országot a mai nehéz helyzetbe, helyettük  másoknak kell kijavítani. De hát a demokrácia világa már csak ilyen, az  egyik elrontja, a másik meg kijavítja.
 
- Nem  értem miért volna kevesebb felhatalmazása egy nagykoalíciónak, mint lett  volna egy szakértői kormánynak, amelyet önök korábban javasoltak?
-  Nagykoalícióban pártok vesznek részt, szakértői kormányban pedig nem.
 
-  De a szakértői kormányt sem választásokon jelölik ki. Az is egy  pártközi megállapodásnak lett volna az eredménye, nem?
-  Így van, ezért mindenfajta szakértői kormány is csak korlátozott  mandátummal és csak korlátozott időre jöhet létre.
 
-  Efölött elment az idő önök szerint, a szakértői kormány szerint?
-  Szerintem igen...
 
- ... ez már nincs a  javaslatokban...
- Szerintem semmifajta közösködés a mai  kormánykoalícióval, semmilyen szinten nem vállalható. Tehát az ország  tönkretételében oda jutott a mostani kormány, ami túl van minden  bocsánatos bűn határán. A korrupció, amitől szenved az egész ország, az  olyan kiterjedt, hogy itt most már nincs miről beszélni. A gazdaság  állapota, az elhibázott költségvetések, azok olyan súlyos hibáknak  minősülnek, amit nem lehet toldozgatással-foltozgatással kijavítani, egy  merőben új társadalom- és gazdaságpolitika szükséges ma Magyarországon.
 
-  Nem karok egy halott dolgon rágódni, de személyes feltételekhez sem  köti, mint például Gyurcsány Ferenc leváltásához, menesztéséhez vagy  önszántából történő távozásához, például, akkor sem fontolná meg? Az egy  új helyzet volna.
- Nézze, azért nem fontolunk meg  részleteket, mert az egésszel sem értünk egyet. Ha az ember az  alapötletet idegennek érzi magától, akkor fölösleges a részletein  rágódnia.
 
- A 2001-es választásokra számít,  vagy számít korábbi választásokra is még?
- A mai magyar  közéletben az ember nem nagyon számíthat semmire se, hiszen a mai  politikának és a magyar közéletnek a legjellemzőbb tulajdonság az a  kiszámíthatatlanság, nem tudjuk mi lesz holnap és nem tudjuk mi lesz  holnapután. Azt tudom, hogy minek kellene lennie, de...
 
-  Minek kellene lennie?
- Hát minél hamarabba egy  választásnak.
 
- Előrehozott választás, az a  minél hamarabbi választás...
- Minél hamarabb, persze. Én  azt gondolom, hogy az embereket becsapták, a demokrácia értékeit  elsilányították, korrupcióban úszik az ország, a kormány képtelen arra,  hogy a változásra érett területeket értelmes módon változtassa meg,  tehát, amit reformnak monda, az valójában csak káoszt idéz elő, a  szociális válság elérte azt a határt, amit lassan elviselhetetlennek  lehet tekinteni, a következő évi költségvetés az idei évnél egy sokkal  rosszabb évet vetít előre. Mire várunk még? Tehát én azt gondolom, hogy  annak az alkotmányos eszközeit érdemes keresni, hogy az emberek minél  hamarabb kiharcolhassanak maguk számára egy előrehozott választást.
 
-  Még egy mondatról szeretném a véleményét kérdezni, ez Horn Gábor  szabaddemokrata ügyvivőé volt, ő azt mondta, hogy egy Orbán Viktor  nélküli konzervatív liberális erő az SZDSZ szövetségese lehet. Ezt el  tudja-e képzelni? Ez ön szerint fenyegetés vagy felajánlkozás?
-  Hát, nem gondolkodtam, én inkább a múltból itt maradt gyöngyszemnek  éreztem ezt a mondatot, tehát, nézze, ilyeneket úgy a '80-as évek  második felében lehetett mondani, de 90 óta Magyarországon politikai  szabadság van. A politikai erők, például a pártok, azok rendelkeznek  tagsággal, azoknak szabad akaratuk van, kongresszusuk, választanak  vezetőket, elfogadnak programot. Egy másik párt, nem tud abba  beleszólni, hogy ki legyen egy tőle független pártnak az elnöke, milyen  legyen a programja és nem is léphet fel azzal az igénnyel, hogy egy  másik párt úgy alakítsa a saját arcát, programját, vezető összetételét,  hogy az egy másik pártnak tessék. Tehát ez egy egypártrendszerből itt  maradt mondat, ami arról szól, hogy milyennek kellene lenni annak az  egyetlen pártnak. Most már szabadság van, úgyhogy olyan pártok vannak,  amilyet ezek a közösségek a politikában, közéletben szerepet vállaló  emberek közösségei létrehoznak és jónak látnak.
 
-  Egyfajta felajánlkozást sem érez benne, hogy az SZDSZ, ha tehetné,  szívesen kifarolna a szocialistákkal való hosszú együttműködésből?
-  Biztos gusztus dolga, hogy nem éreztem annak.
 
-  Összegyűjtötték a népszavazások kiírásához szükséges  aláírás-mennyiséget – a szocialisták szerint vélhetően csalással, mert  feljegyezték az emberek pártszimpátiáit. Feljegyezték?
-  Miért jegyeztük volna föl? A törvények ma világossá teszik, hogy az  emberek milyen adatokat adhatnak át a szervezeteknek, mi ezeket a  törvényeket mindig betartottuk. Természetesen fölírtuk az adatokat,  mivel le kellett adni. Az aláírásgyűjtés lényege éppen abban áll, hogy a  népszavazási törvény által megkövetelt adatokat össze kell gyűjteni, és  le kell adni.
 
- De azt, hogy szimpatizáns,  szocialistából kiábrándult, vagy hogyan fogadta az aláírásgyűjtőt, ezt  nem? Mert erre vonatkozóan még egy hangfelvétel is készült.
-  Csak olyan adatokat lehet kezelni és tárolni, amelyeknek a tárolásához  hozzájárult az érintett, és mi csak olyan adatokat tárolunk, amihez  hozzájárul az érintett, ráadásul írásban kell hozzájárulni.
 
-  Tehát minden olyan, amiről a közeljövőben hallunk,az hamisítvány, tehát  nem a Fidesztől származik?
- Hogy mondjam? Nagy párt  vagyunk, tehát nem tudom azt mondani, hogy a sok ezer tagunk valamelyik  meggondolatlan embere nem csinál valamit. De azt tudom mondani, hogy ha  valaki hogy ha bárkinek ilyen információja van, akár gyanúja, akár  bizonyítéka, akár csak egyszerűen híresztelést hallott, akkor azonnal  jelezze a Fidesz Központ felé, mert mi az ilyen eljárásokkal szemben az  ilyen tettekkel szemben a Fideszen belül is föllépünk természetesen.
 
-  Milyen népszavazási menetrendre számít most? Mikor, hány kérdésben írja  ki az elnök?
- Hát három kérdésben lesz népszavazás.
 
-  Mikor lesz ez?
- Hát, erre van egy rossz játék, egy  méltatlan ügyeskedés, ami mögött a kormány áll szerintem. Az elmúlt egy  év az arról szól szerintem, az arról szólt, hogy hogyan lehetne  megakadályozni, kicselezni a népakaratot, illetve a népszavazást.
 
-  Az alternatív kérdések?
- Alternatív kérdések,  határidők, az OVB magatartása, odaküldöm, visszaküldöm, az  Alkotmánybíróság döntését nem akarom megérteni, holott az egyértelmű,  akkor még egyszer meg kell járni az ügynek az Országos Választási  Bizottság és az Alkotmánybíróság közötti utat. Szóval, itt mindent  bevetettek, ami ahhoz kell, hogy halasszák, és apasszák a kérdéseket,  illetve a kérdések iránti lelkesedést. Szerintem most már végjátéknál  vagyunk. Még mindig előfordulhat, hogy az Országos Választási Bizottság  azt mondja, hogy neki több idő kell, hogy megszámolja, holott  megjegyzem, hogy a korábbi népszavazásoknál nem kellett neki sok idő.  Pontosan tudjuk, hogy melyik korábbi népszavazásnál hány aláírás  megszámolására mennyi idő volt szükséges a Választási Bizottság  részéről. De biztos lesz kísérlet, hogy ezt valahogyan meghosszabbítsák.
Én  azt gondolom, hogy ha végre észre tér a kormánykoalíció, és belátja,  hogy népszavazás márpedig lesz, ez ellen most már semmit sem tehetnek,  akkor most már jobb volna tisztességesen viselkedni. Nem pedig  méltatlanul, hát nem húzni az időt, az OVB minél hamarabb, értelmes  határidőn belül, de minél hamarabb számolja meg ezeket a szavazatokat,  vagy aláírásokat. A parlament még a téli ülésszak vége előtt, tehát a  mostani ülésszak vége előtt, tehát december hónapban hozza meg a  szükséges formai döntéseit, érdemi döntésre nincs lehetősége, csak  formaira, és kínálja föl a lehetőséget a köztársasági elnöknek, hogy még  ebben az évben, vagy a következő év elején megjelölje a választásra  bocsátandó népszavazásnak az időpontját.
 
-  Milyen időpontot tartana ideálisnak?
- Nézze, az lenne  jó, ha már múlt időben beszélhetnénk az egészről, és már mögöttünk lenne  a népszavazás. Az lett volna az ideális. Most jön a tél, nyilván kora  tavasz tűnik a legésszerűbbnek. De még egyszer mondom, itt, talán még  ezt sem kellett volna mondanom, mert alkotmányjogi értelemben  illetlenség, hiszen a köztársasági elnök kizárólagos joga, hogy bizonyos  törvényi korlátok között, de maga egyedül jelölje ki az időpontot.
 
-  Azt teljesen elképzelhetetlennek tartja, hogy tartalmilag ellentmondó  kérdések is valamilyen módon népszavazásra kerülnek?
- Én  hogy mondjam alkotmányos jogérzék okán sem tartom ezt elképzelhetőnek,  másrészt túl vagyunk már minden határidőn, tehát ezt a három kérdést már  újabb kérdésekkel fölszaporítani nem lehet.
 
-  Legutóbbi beszélgetésünkhöz képest legalább egy hónappal közelebb  vagyunk a népszavazás időpontjához, amely még ismeretlen. Most  tulajdonít-e kormánybuktató hatást a népszavazásnak?
-  Nézze, ennél többet is tulajdonítok, én a népszavazást egy új  időszámítás kezdetének is gondolom. Sőt, gondoljunk bele, hogy ilyen még  nem volt Magyarországon.
 
- Népszavazás volt.
-  Szociális népszavazás még sose volt.
 
- Milyen  a szociális népszavazás?
- Olyan, szociális tartalmú  kérdésekben, amelyek az emberek mindennapjait érintik, húsbavágóak, és a  személyes életlehetőségeiket szűkítik, illetve tágítják.
 
-  Ennyire súlyosak ezek a kérdések? Gondolja, hogy ezt a polgárok is így  értelmezik? Háromszáz forintról van szó – a vizitdíj esetében.
-  Háromszáz forint egy alkalommal, az egy évben elérheti akár a hatezer  forintot is. Mellé a kórházi napidíj, ami ugyancsak több ezer forint,  hát a mai szociális válság körülményei közepette évi néhány ezer forint  az jelentős tétel. Másfelől ez az egyszeri háromszáz forint akadályoz  meg ma sok embert abban, sok ezer embert abban, hogy bár betegnek érzi  magát, mégis, illetve mégse menjen el orvoshoz, mert nem akarja  kifizetni, vagy nem tudja kifizetni a vizitdíjat. A beteg emberek azért  nem tudnak elmenni orvoshoz, mert nem tudják megfizetni az orvoshoz  fordulás költségét.
 
- Mi lesz, hogyha a  népszavazás mind a három kérdésben megfelelő eredményt hoz? Erre a  kérdésre legutóbb óvatosan válaszolt, azt mondta, meg kell nézni a  részvételi arányt, meg kell nézni a pontos eredményt, de ehhez is  közelebb vagyunk egy hónappal, és ráadásul negyvennyolc óra alatt  megvolt az aláírásgyűjtés.
- Ha megengedi, nem óvatosan  válaszoltam, hanem megfontoltan. Már ha szabad az embernek a saját maga  szavait pozitívan minősítenie. Ugye, azért mondtam, hogy ilyen még nem  volt, mert szerintem egy olyan elementáris összefogás, vagy elementáris  erejű összefogás, egy olyan széles összekapaszkodás jöhet létre a  népszavazás során, ami korábban nem volt, és ezért egy ismeretlen hatású  jelenség Magyarországon. Azért ma nyitva áll annak a lehetősége, hogy a  kormányzó urak és hölgyek egy olyan velük szemben kifejeződő mértékű és  szélességű, és szervezettségű népakarattal találják magukkal szembe,  amelyre még nem volt példa. Tehát ennek a hatását fölmérni ma szinte  lehetetlen. Tehát én azt gondolom, hogy az egész politikai élet számára  egy új kezdetet, egy megrendítő hatású végeredményt is beleláthatunk ma  még az esélyekbe. Én azt gondolom, hogy az embereknek elegük van abból,  hogy semmibe vették őket, hogy becsapták őket. Ezek a kérdések  megtestesítik – a szociális válság konkrétumain túl – az ő  becsapottságukat, félrevezetésüket, megtévesztésüket. Demokráciakérdést  is képviselnek, és a kormánnyal szembeni, a kormány alkalmatlansága,  ügyetlenkedése okán kialakult ellenérzéseket is ki tudják fejezni. Tehát  szerintem egy olyan közös akarat, egy olyan közös kiáltás, egy olyan  közös véleménynyilvánítás lesz a népszavazás, amilyet nem ismerünk  Magyarországon. Ön mondta, hogy voltak már népszavazások. De milyen  kérdésekben is? NATO, Európai Unió, tehát igazából húsbavágó, mindennapi  élethez kötődő, családok százezreit érintő kérdésben nem volt. Tehát  ezért ennek én nagy jelentőséget tulajdonítok, és hiszek abban, hogy  Magyarország ebből a mostani helyzetből csak széles összefogással juthat  ki. Ami nem a politikusok összefogását jelenti, hanem egy nagy  egybehangzó akaratot. Ez fog szerintem, illetve ez születhet meg a  népszavazás eredményeként.
 
- Számol azzal,  hogy az egybehangzó akarat mellett egy egybehangzó vágyakozás is lesz,  amit az akkor legerősebb erőnek, a Fidesznek kell megmondania. Konkrétan  milyen oktatást akar, milyen egészségügyet akar, ha már ez a kérdés  merült föl.
- Hát hogyne! Ilyen vágy nem lesz, ilyen vágy  van. Mert ez egy természetes emberi vágy. Az ember nemcsak azt szereti  tudni, hogy mivel elégedetlen, tehát hogy mi az, ami most van és  elutasítja, hanem azt is tudni akarja, hogy milyen lehetne, hogyan  lehetne másképp, hogyan lehetne jobb. De a Fidesznek a politikusai nap  mint nap választ adnak ezekre a kérdésekre, tehát mi pontosan tudjuk,  hiszen már kormányoztunk egyszer, hogy hogy néz ki egy egészséges, az  emberek érdekét szolgáló oktatási meg egészségügyi rendszer.
 
-  El tudná nekem mondani – tudom, hogy nehéz, de néhány percben -,  kezdjük az egészségüggyel. Hogy nézne ki ahhoz képest, ami most van.  Nyilván nem azt fogja mondani, hogy mindenki meg fog gyógyulni...
-  Hát nem azt, de azt, hogy az emberek tudják, hogy ha betegek, akkor  hova kell fordulniuk, ez egy alapvető követelmény. Ma az e helyzet, hogy  az emberek számos alkalommal nem tudják, hogy melyik kórházhoz, melyik  járóbeteg-ellátó intézethez kell fordulniuk, hogyha betegek. Következő  dolog, hogy megjelent a várólisták jelensége, amely Magyarországon  korábban, ha volt is, ilyen széles körben nem volt elterjedt. Tehát ma  egy komoly betegséggel küszködő ember nem tudhatja, hogy amikor elmegy  az orvoshoz, akkor mit fognak neki mondani, hogy a várólistán két hónap  múlva, fél év múlva, vagy egy év múlva kerül rá a sor. És ha az embernek  nincs pénze rá, hogy előrevásárolja magát azon a bizonyos várólistán,  akkor súlyos betegségekkel is várnia kell, vagy megéri, vagy nem éri meg  azt az időpontot, amikor kijelölik az orvosi beavatkozást a számára. Ez  elfogadhatatlan. Tehát a várólistáknak a jelenségét vissza kell  szorítani oda, ahol mondjuk egy vagy másfél évvel ezelőtt volt a mostani  elburjánzást megelőzően. Mi fönn tudunk tartani egy olyan, elfogadható  teljesítményt nyújtó egészségügyi rendszert, ahol nem kell fizetni az  embereknek a járulékfizetésen túl...
 
- ...  ugye azonos szintű járulékfizetés...
- ... ugye ma  Magyarországon azt mondják, hogy ingyenes az egészségügyi ellátás, de ez  sose volt így. Mindig is fizettünk egészségügyi járulékot, amiből aztán  fönntartja az állam az egészségügyi szolgáltató rendszert. Tehát mi a  járulékokon túl nem kívánunk ezen túli hozzájárulást, mert abból is meg  tudtuk amikor kormányon voltunk, és meg tudnánk a jövőben is oldani az  egészségügy működését.
 
- Mit tudnak kezdeni  magával a rendszerrel, ha a népszavazás az önök által óhajtott eredményt  éri el, akkor valamikor tavasszal azt fogják látni, hogy valamikor 2009  elejére készül el a koalíció, amikor beindul a több-biztosítós  rendszer. Mit fognak csinálni?
- Többször elmondtam már,  szelíd hangon, hogy ne tűnjön fenyegetésnek, de egyetlen forintot sem  garantálunk abból, amit befektetnek a magántőke részéről a  több-biztosítós modellbe. Hát az a helyzet, hogy mi ezt vissza fogjuk  alakítani. Többfajta technika létezik a világon, ezek általában vitáktól  nem mentes alkalmazottságú technikák, tehát akit hátrányosan érint, a  nagytőke ilyenkor mindig kifogást szokott emelni, időnként még jogi  eljárások sem kerülhetők el, de ez nem rettent vissza bennünket.  Szeretném nagyon világosan leszögezni, hogy a Fidesz, ha megkapja az  állampolgároktól a szükséges bizalmat, akkor a kormányzati döntései  között igen előkelő helyen, az elsők között szerepelteti majd a  privatizált társadalombiztosítás visszaalakítását közvagyonná.
 
-  Mi lesz azokkal a szolgáltatókkal, akik megtalálják a számításukat az  új rendszerben, és jobb szolgáltatást nyújtanak majd az embereknek? És  az emberek esetleg elégedettek? Azokat is?
- Mi nem  vagyunk a magánszolgáltatók ellen. Tehát ha ma valaki egy kórházat  szeretne építeni Magyarországon, és egy jó szolgáltatást szeretne  nyújtani a magyar polgároknak, akik szívesen vásárolják és tudják  megvásárolni, hát akkor tegyék. De arról beszélünk, hogy a ma állami  keretek között működő kórházakat, járóbeteg-ellátási intézményeket nem  kívánjuk eladni. Azt állítjuk, hogy a magyar államnak kötelessége, hogy  fönntartson egy mindenki számára egyenlő elérhetési lehetőséget  biztosító, korrekt ellátási színvonalat garantáló, állami tulajdonban  lévő vagy köztulajdonban lévő egészségügyi rendszert. Ennek az alapja  pedig egy biztosítási alapú, a szolidaritás elvén fölépülő  köztulajdonban álló társadalombiztosítási alap, pénztár.
 
-  Elnök úr, előállnak valamilyen államkoncepcióval, amiben én világos,  meg más is világos választ kaphat arra, hogy mit várhat az államtól és  mit kell ezért cserébe adnia?
- Én ezt egy fontos  kérdésnek tartom, ugyanakkor nem tekintem ideológiai kérdésnek. Ugye, az  európai társadalomfejlődésben a különböző ideológiák esetében központi  szerepet játszott az a kérdés, hogy akkor az államra hogy tekintünk és  mekkora legyen: kicsi, nagy, kierjedt avagy szerényebb, melyik  területekkel foglalkozhat és mivel nem. Én azonban gyakorló politikus  vagyok és nem történész és nem ideológiai, filozófiai szakember, tehát  ideológus vagy filozófus, ezért számomra ez nem elvi kérdés, hanem  gyakorlati kérdés. Úgy vetődik fel, hogy itt és most, Magyarországon,  nekünk magyaroknak milyen államra van szükségünk? Ha így tesszük fel a  kérdést, akkor természetesen a Fidesz erre a kérdésre mindig is tudott  és most is tud válaszolni.
 
- Ön szerint  milyen államra van szükségünk, itt és most Magyarországon?
-  Ésszerű méretűre szabott, takarékos és erős államra van szükségünk.
 
-  Az ésszerűhöz képest mit kell csinálni?
- Például az  egészségügy esetében, azt gondolom, hogy miután Magyarországon az  emberek szociális helyzete több mint aggasztó, ezért mi nem állhatunk át  egy olyan egészségügyi rendszerre, amely a középpontba az  öngondoskodást helyezi, mert az emberek nem rendelkeznek olyan anyagi  erővel, hogy öngondoskodás alapján legyenek képesek meggyógyíttatni  magukat, hogyha betegek. Mert ha erre az alapra állunk át, akkor  Magyarországon milliószám lesznek olyan emberek, akik nem tudnak  meggyógyulni, még a súlyos betegségekből sem, mert nem lesz elegendő  öngondoskodási erejük, vagyis pénzük, hogy ezt megfizessék. Ezért az  államnak szolidaritási alapon, tehát közösségi alapon működtetnie kell  egy egészségügyi rendszert, ami minden ember számára hozzáférhető,  vagy...
 
- ... bocsásson meg, kérhet ennek  érdekében valami plusz hozzájárulást tőlünk adófizetőktől, mondjuk  azoktól, akik be tudnak fizetni?
- Nem, csak adót kérünk  és járulékot, tehát...
 
- ... annyit, amennyi  szokásos, tehát amennyi eddig volt, ennyit?
- Annál  kevesebbet szeretnénk kérni.
 
- Meg lehet  belőle csinálni?
- Hogyne. A Fidesznek az a koncepciója,  hogy az élő munkát, vagyis a dolgozó embereket terhelő járulékot, azt  jelentős mértékben csökkentsük, én már 2006-ban is vállaltam ennek a  felelősségét, ezt bemutattam akkor Magyarország polgárainak, nem kaptunk  erre elegendő bizalmat, ezért ma nem tudjuk kivitelezni, de ha kapunk  bizalmat, akkor én újra ezt a vállalást teszem majd a választópolgárok  felé...
 
- ... mennyire jelentős mértékű?
-  ... hogy a Fidesz jelentős mértékben, hát nézze, most az, hogy pontosan  hány százalékot jelent ez, ezt igazítani kell az adott gazdasági  helyzethez, de mindenképpen a mainál jelentős mértékben kisebb  járulékról kell gondolkodnunk, ha egy Fidesz-kormányt képzelünk magunk  elé.
 
- Ezek a munkavállalói, vagy munkáltatói,  vagy mindkettő járulékai...
- ... én alapvetően a  munkavállalói járulékot szeretném csökkenteni, de a Fideszben vannak  koncepciók, amelyek a munkáltatóit is jelentősen csökkentenék, én ezt  már szakmai részletkérdésnek tartom. A lényeg az, hogyha a magyar  gazdaságnak lendületet akarunk adni, ha azt akarjuk elérni, hogy az  emberek munkalehetőséghez jussnak, akkor megállapodást kell kötnünk a  magyar vállalkozókkal, kis- és középvállalkozókkal és nagyvállalkozókkal  is, abban az ügyben, hogy ők milyen körülmények közepette tudnak és  akarnak több embert foglalkoztatni, mint ma. És az ő véleményük  egyértelmű, ezeket a tárgyalásokat én már korábban lefolytattam.
 
-  Azt nem mondták, mert nálam, itt az InfoRádióban többször mondják, hogy  nem elég a járulékcsökkentés, kellene hozzá nagy piac is, akkor ruház  be, akkor vesz föl több embert, ezt nyilván önnek is mondták, ebben mit  tud segíteni?
- Hát, nézze, határmódosításban most nem  tudunk gondolkodni, mert nagyobb piacot úgy lehetne létrehozni, ha  Magyarország nagyobb lenne, de Magyarország itt és most ott van, ahol, s  akkora, amekkora. Ezen nem tudunk változtatni. A piacot úgy lehet  megnövelni, hogyha a magyar emberek az eddig elvégzett munkájukért  magasabb bért kapnának. Tehát én egyetértek a nagytőkével abban, hogy az  lenne a kívánatos, hogy a magyar emberek többet keressenek, s az  államnak a tekintetben és a célból kellene együttműködnie a vállalkozói  világgal, hogy olyan gazdaságot alakítson ki közösen a vállalkozói  világ, a tőketulajdonosok és a magyar állam, amiben a magyar emberek a  mainál, ugyanezért a munkáért magasabb fizetést tudnak kapni.
 
-  Ez volna az ésszerű méret. Hogyan lehetne az államot hatékonyabbá  csinálni? Van-e elképzelésük arra, hogy ne kelljen minden év  zárszámadásában azt olvasni, hogy nem felelt meg, részben teljesült, nem  teljesült?
- Nézze, már a 2006-os választásra is  Navracsics Tibor kidolgozott egy, a maitól jelentősen eltérő, reményeink  szerint a mainál ésszerűbben működő államszerkezetet, kormányzati  szerkezetet. Én hiszek abban, hogy ez egy jó elgondolás volt, számos  szakmai fórumot szerveztünk, hogy az életképességét megvitassuk,  szerintem a gyakorlat próbáját is kiállná, tehát a lényegét illetően azt  szerintem fönn kell tartanunk a következő választás időpontjában a  programpontjaink között. A legfontosabb azonban talán nem is ez a  szakmai részletkérdés, hanem az, hogy, szóval komolyan kéne ezt a,  komolyan kéne venni a dolgot. Tehát azt nem szabad, hogy a mindenkori  magyar állam, éppen most tárgyal a parlament egy következő évi  költségvetést és tárgyalja a mögöttünk hagyott esztendő zárszámadását, a  magyar állam egy vállrándítással intézze el, hogy alkottuk egy törvényt  arról, hogy a költségvetési hiány mértéke hat százalék lesz, aztán  majdnem tíz lett, és most azt mondjuk, hogy na, és?! Azt nem szabadna  elfogadnunk, hogy az Állami Számvevőszék, az minden évben megnézi, hogy a  parlament által megalkotott törvény a költségvetésről teljesült-e. És  azt látjuk, például most legutóbb, hogy a 2006-os év gazdálkodásáról az  Állami Számvevőszék azt mondja, hogy több minisztériumnak nem fogadja el  a költségvetését, egész egyszerűen azért, mert szakmailag  elfogadhatatlanok, sőt, van olyan minisztérium is, ilyen az  önkormányzati minisztérium, meg az európai integrációs költségvetési  fejezetek gazdáira is ez érvényes, hogy azt mondj az Állami  Számvevőszék, hogy összességében nem feleltek meg a megbízhatóság és  valódiság követelményeinek. Vagyis megbízhatatlanok és hamisak azok az  információk, adatok…
 
- ... de ezt minden  évben...
- ... szerintem ilyen...
 
-  ... ezt gyakran elmondja az Állami Számvevőszék...
- ...  nem, ilyen súlyos a helyzet még nem volt, hogy egy költségvetési  zárszámadásban ilyen véleményt kelljen mondani az Állami  Számvevőszéknek, ez szerintem több a soknál, de nem ez a legaggasztóbb,  már ez is elgondolkoztató, hanem az, hogy az élet megy tovább, mintha mi  sem történt volna. Holott arról van szó, hogy az állampolgárok által az  állam rendelkezésére bocsátott pénzeket úgy használták fel egyes  minisztériumok, hogy az Állami Számvevőszék minden jóindulat ellenére  sem tudja elfogadni az elé terjesztett beszámolókat, mert az nem felel  meg, hogy fogalmaztak, megbízhatóság és valódiság követelményének. Na,  most ha így bánunk a pénzzel, ha az állam így bánik az állampolgárok  munkájának eredményével, vagyis a pénzzel, akkor soha az életbe ez nem  lesz egy tisztességesen működő ország, ezen kell elsősorban változtatni.
 
- De ezen hogy lehet változtatni? A  misztériumok szeretnek túlterjeszkedni, szeretnek intézményeket  létrehozni, azt szeretik finanszírozni, ezt ön sokkal jobban tudja, mint  én, mit lehet vele kezdeni?
- Nekünk vannak erre  vonatkozóan javaslataink. Ha megengedi, azt a régi ötletemet, hogy nem  kellene ellopni a pénzeket, azt nem is hozom ide, pedig az is segítene  valamit az ország mai állapotán. Például a költségvetési hiány esetében,  amiről most ön a kérdésében beszél, nekünk volt, van egy  előterjesztésünk, hogy állapítsuk meg a miniszterek és a miniszterelnök  személyes felelősségét, ha túllépi a költségvetési törvény a  meghatározott hiány mértékét az állam működése, akkor a fizetésük egy  részével feleljenek ezért. Hát azért valamilyen rendnek lenni kell.  Olyan nincs, hogy, képzelje el, hogy mondjuk itt az InfoRádió, ami  gondolom, egy gazdasági vállalkozás, részvénytársaság vagy kft., és  ennek a gazdasági igazgatója azt mondaná az év végén a tulajdonosoknak,  hogy hát a pénzzel nem úgy gazdálkodott, ahogy megbízták. Ráadásul a  megbízhatóság meg a valódiság követelményének sem tud eleget tenni a  beszámolójával és kéri, hogy a követező évben is hadd maradjon itt  állásban, vagy emeljék föl a bérét, hát mit mond a tulajdonos, páros  lábbal fogja innen kirúgni. A politikusok ehhez képet, meg a mai  kormánytagok ehhez képest elkövetik ezeket a hibákat, majd megvonják a  vállukat és azt mondják, na és, és minden megy tovább, na ezt nem szabad  elfogadni, ebbe nem szabad beletörődni.
 
- Nem  tudom, hogy rádióinterjú részlet járt-e már be olyan karriert, hogy a  miniszterelnök rendszeresen idézte és tisztasági csomagot is alapított  rá, de amikor legutóbb itt volt, arra a kérdésre, hogy hogy kell  elkölteni az uniós pénzeket, azt mondta, hogy hát először is ne lopják  el. Ezt már úgy idézték, hogy ön szerint az uniós pénzeket ellopják. De  most azt mondta, hogy ellopják. Ezt honnan gondolja?
-  Hát, most már fölszínre kerültek olyan korrupciós ügyek, amelyek  egyértelműen európai és fejlesztési pénzek tudatos fölülről szervezett  eltulajdonításáról szóénak, ugye, nem tudom kimondani ennek az  úriembernek a nevét, mert hosszú nevű ember volta, aki azt mondta a  nyilvánosság előtt, hogy neki táskában a minisztériumba kell vinnie a  pénz egy részét, amit majd meg fog nyerni a vállalkozó, akivel tárgyalt
 
-  Jó, de azt is mondta, hogy csak fel akart vágni ezzel. Hát, ha ránéz az  ember, ezt is el tudja róla képzelni.
- Hát nézze,  biztos ön is akart már az életében fölvágni, lányok előtt, a szülei  előtt, a gyerekei előtt, valahogy ez sose jutott még eszünkbe, gondolom  sem önnek, sem nekem, hogy ezzel a módszerrel próbálkozzunk.
 
-  Jó, de ezt ön elég komoly ügynek tartja ahhoz, hogy erre azt az  ítéletet mondhassa, hogy általában ellopják az uniós pénzeket?
-  Hát hogyne, természetesen, hát kiderült, hogy egy központilag, a  minisztériumból szerevezett pénzeltüntetési rendszer működik. De tudok  mondani másfajta példát is, most nem a szándékos pénzeltulajdonításra,  legyünk megengedőbbek, de ha már beszéltünk a zárszámadásról, nézi az  ember az Állami Számvevőszék jelentéseit, amiből mi, parlamenti  képviselők dolgozunk. Nem csak a költségvetést, hanem az ÁPV Rt.-nek a  gazdálkodását is ellenőrzi az Állami Számvevőszék, és következmények  nélkül találunk ilyen mondatokat ebben a jelentében. Például a MOL  részvények értékesítésénél ötmilliárd forint bevételkiesés keletkezik,  kárpótlási jegyek bevonására létrehozott részvénytársaság működésénél  négymilliárd, a Bábolna-csoporttal kapcsolatos döntések, azok súlyos  veszteségeket okoztak a költségvetésnek, szóval azt akarom csak mondani…
 
-  ... el tudja képzelni, hogy ezek hibák és nem szándékos  bűncselekmények?
- Szerintem ezt majd a rendőrségen  kellene tisztázni az elkövetőknek, hogy itt gondatlanságból elkövetett  vagy szándékos károkozásról van szó. De én most idáig nem merészkednék,  mert parlamenti képviselő és az ellenzék vezetője vagyok, nem pedig  nyomozó rendőr. De csak szeretném jelezni, hogy az elénk, parlamenti  képviselők elé kerülő dokumentumok rendszeresen és egyértelműen  beszélnek arról, hogy a közpénzeket elherdálják, a beszámolók nem  áttekinthetőek, nem valódiak, milliárdos kártételek történnek, és én  csak azt akarom mondani, hogy ma oda jutottunk, hogy efölött a hatalom  gyakorlói ma átsiklanak és nincs semminek következménye. Most lehet,  hogy ön primitívnek vagy leegyszerűsítőnek tekinti azt a szóhasználatot,  amit én itt elővettem, na de hát minek lehet ezt tekinteni, ha nem  annak, hogy a pénzek eltűnnek, a pénzek egy részét ellopják,  felelőtlenül gazdálkodnak az állami költségvetésbe befizetet  adóforintokkal. Hát, nézze, szerintem a helyzet meg a tények, amiket  idézek, azok ennél sokkal erőteljesebb kifejezéseket is indokolnának,  akár a népnyelv erőteljesebb kifejezései köréből is hozhatnék ide  mondatokat, és nem hiszem, hogy a hallgatók túlzásnak értékelnék.
 
-  Elnök úr, miből gondolja azt, hogy a jövő évi költségvetés, az rosszabb  lesz, szigorúbb lesz, megszorítóbb lesz, mint az idei, amikor például  az SZDSZ 80 milliárdot akar úgy elkölteni, hogy a koalíciós társával nem  konzultál, és sok elemző a költségvetés felpuhulásától tart? Ami  osztogatást jelent magyarul.
- Én nem látok ilyen  jeleket. Én azt látom, hogy a Nemzeti Bank közzétett egy jelentést,  miszerint a magyar családok 75%-ának nincsenek pénzügyi tartalékai. Ez  azt jelenti, hogy máról holnapra élnek. Tehát jó esetben a hónap végén  kapott jövedelemből képesek a következő hónap során az életüket  fönntartani.
 
- Sose volt sok tartalékuk.
-  De 75%-nak semmilyen sincs. Nem az a kérdés, hogy sok vagy kevés, ami  egy, a mainál jobb helyzetet mutató vita volna, nincs nekik. Ami azt  jelenti, hogy ha a megélhetés költségei nőnek, abban az esetben ezek az  emberek nem tudnak elővenni megtakarított pénzt, hogy a megnövekedett  megélhetési költségeket fedezzék, hanem egy más megoldáshoz kell  nyúlniuk. Például hitelt kell fölvenniük, vagy a jó ég tudja pontosan,  melyik család milyen túlélési taktikát választ, de egy dolog biztos,  hogy a magyar családok nincsenek ma abban a helyzetben, hogy egy kormány  eltűrje, hogy a megélhetés költségei Magyarországon növekednek.  Márpedig a következő évben a megélhetés költségei növekedni fognak  Magyarországon, amivel szemben védtelenek az emberek, és szerintem a  kormánynak az emberek oldalára kellene állnia és meg kéne őket védenie  ezzel szemben.
 
- Mivel, mivel lehet megvédeni  az embereket?
- Például meg kell akadályozni az  áremelkedéseket. Most fogadott el a parlament – szerintem balga módon –  egy olyan törvényt, aminek az eredményeképpen például a villamos energia  ára jelentősen nőni fog. Ha ezt a törvényt nem fogadta, ha ezt a rossz  törvényt nem fogadta volna el a parlament, ez nem következett volna be.
 
-  Meg tudjuk állítani az árakat? Ez már a Kádár-rendszer idején is egy  érdekes vita volt Magyarországon.
- Nézze, voltam  miniszterelnök négy évig. És én nem állítom, hogy az ember azt csinál,  amit akar – mert a közgazdaságtannak megvannak a maga törvényei, meg egy  gazdasági élet sem visel el akármit, de azt bátran mondhatom, hogy az  államnak erre komoly lehetőségei vannak, és amikor lehetett, a mi  kormányunk,  tehát a polgári kormány ezzel mindig élt is. Ez persze  vitákkal járt, engem mindig, bennünket mindig megtámadtak a nagy  tőketulajdonosok, akik több profitot akartak, hivatkoztak a  világgazdaságra, számos, egyébként logikus érvet is a maguk  szempontjából indokolt érvet is fölhoztak, de összességében azért  kordában tudtuk tartani az árakat, és nem engedtük, hogy a megélhetés  költségei jobban növekedjenek, mint az emberek jövedelemszerzési  lehetőségei a gazdaságban.
 
- A népszavazási  kezdeményezésre a miniszterelnök egy közéleti tisztasági csomaggal  válaszolt. Ebben vannak népszerű, és a miniszterelnök szerint is  magyarázatra szoruló részek, például az, hogy egy szigorúan zárt  rendszerben akár a háromszorosára is kellene növelni az országgyűlési  képviselők fizetését. Mi az, amit ebből a rendszerből támogatnak?
-   Ez például, amit most ön idézett, amikor ezt először láttam, hát, hogy  mondjam, nem mondom, hogy sokkot kaptam, de azt hittem, hogy  elveszítette valaki a józan eszét.
 
- Ebben az  is benne van, hogy egy szigorúan zárt rendszerben, tehát semmi  mellékes...
- ... ezek a mesék, ezek a mesék... szigorúan  zárt rendszer! A lényeg itt az, hogy van egy javaslat a parlament  asztalán, ami szerint háromszorosára akarja emelni a miniszterelnök,  illetve a kormány a parlamenti képviselők fizetését. Ezt kikérjük  magunknak, ezt vissza kell utasítani. Az ország mai helyzetében ezt nem  lehet, jobban aláásni, ennél durvábban aláásni a közbizalmat, mint hogy  miközben nőnek a megélhetési költségek, az emberek fizetése pedig ezzel  nem tud lépést tartani, vagyis reálbércsökkenés van Magyarországon,  miközben az emberek egyre szorosabbra kell, hogy húzzák a  nadrágszíjukat, akkor valaki előáll és azt mondja, hogy hát a parlamenti  képviselők fizetését a háromszorosára kéne emelni. Ez egész egyszerűen  képtelenség. Ez a butaságon túlvan, én itt a parlament lejáratásának a  veszélyét látom ebben az intézkedésben, és a parlament lejáratása azonos  a demokrácia meggyengítésével, és ezt vissza kell utasítanunk. A  politikai erkölcs alaptézise az úgy hangzik, hogy a politikus nem kérhet  a választópolgároktól olyasmit, aminek a vállalására ő nem áll készen.  Ma Magyarországon egy olyan gazdaságpolitikát folytat a kormány,  amelynek eredményeképpen az emberek fizetésének az értéke csökken.  Miközben meg azt javasolja, hogy a politikusok a saját fizetésüket  emeljék háromszorosára. Ez politikailag az erkölcstelenség kategóriájába  tartozik, ami e tekintetben súlyosabb, mint a jogsértés, tehát nekünk  ezt nagyon határozottan vissza kell utasítani, ezt nem fogadhatjuk el.
 
-  Van valami, amit elfogadhatónak látnak ebből a – most nem tudom  pontosan, hány pontos javaslatból...
- ... hogyne, több  is van, több is, ami egybeesik korábbi javaslatainkkal, vagy új ötlet,  de megfontolható, persze, számos ilyen van. De ez az ötlet, ez a  háromszoros fizetésemelés, nézze, ez képtelenség. Hasonlóan más  természetű képtelenségnek érzem a polgármesterség és a parlamenti  képviselőség összeférhetősége és összeférhetetlenségének a kérdését.  Nézze, én mindenféle pénzügyi szabályozó eszközt lehetségesnek tartok,  hogy mennyit kereshetnek, hogy két fizetést lehet-e kapni, vagy csak  egyet, vagy másfelet, vagy hogy legyen ez, ez szerintem, erről mind  lehet értelmesen beszélni. De egy dolgot nem lehet elfogadni. Azt, hogy a  választópolgárokat megfosszuk attól a lehetőségtől, hogy ők olyan  emberre szavazzanak, aki felé fönnáll a bizalmuk. Tehát azt el tudom  fogadni, hogy pártlistán ne jusson be, ne juthasson be polgármester a  parlamentbe, de hogy egyéni jelöltként se indulhasson el, ilyen  értelemben tehát hogy ne adjuk meg a lehetőséget egy adott város  polgárának, hogy ő eldöntse, hogy szeretné-e látni képviselőként a  parlamentben, a város érdekét képviselő képviselőként a parlamentben a  polgármesterét vagy sem, szerintem ezt a jogot nem vehetjük el tőlük.  Itt egy ésszerű megoldásra van szükség.
 
- Az  például egy ésszerű megoldás, hogy egyéni jelöltként akár polgármester  akár országgyűlési választáson elindulhat, de a pártja ne tegye nyerő  helyzetbe...
- ... persze, igen, igen. Tehát az, hogy  egyéni jelöltként valaki ne indulhasson el Magyarországon, azt csak  nagyon-nagyon szűk körben, nemzetbiztonsági érdekből szabad megtenni,  mert ez a demokrácia korlátozását jelentené. Ez fölvet egy csomó  kérdést, hogy akkor nem lehet különbséget tenni igazából képviselő és  képviselő között, és itt mégis teszünk, de ezeket biztosan meg lehet  oldani, mert ezek kétharmados kérdések, és ha egyetértenek a  szocialisták és mi néhány elvi kérdésben, akkor meg fogjuk találni a  jogi megoldást. Tehát én azt gondolom, hogy sok minden van itt. Egy  dolgot azonban nem szeretnék, ha a közvéleményben rögzülne, mégpedig az,  mint hogyha ezek az intézkedések segítenének, a most már nyilvánvalóan a  mindennapi életünket befonó korrupcióval szemben. Tehát a korrupció oka  nem erre a néhány kérdésre vezethető vissza, amit megcéloz a  szocialista pártnak a javaslatcsomagja. A korrupció az arra vezethető  vissza, hogy ellopják a pénzeket. Tehát hogy az MSZP volt parlamenti  képviselője az Ifjúságügyi Minisztériumban központilag kitervelt módon  nem létező alapítványoknak ossza szét, osztatja szét az állampolgárok  adóforintjait.
 
- Ebből a néhány emberből  levezethető, hogy az egész MSZP ilyen? Csak találni kell a Fidesz  részéről is egy embert és akkor abból is le lehet vezetni, hogy az egész  Fidesz ilyen.
- Nézze, én egyetértek önnel a  tekintetben, ha ezt akarja mondani, hogy az általánosítás az  igazságtalan is lehet. De én nem is akarok általánosítani. Én csak azt  akarom mondani, ami eddig napvilágra került, hogy tervezetten, jól  átgondoltan, éppen hogy a pénzek eltüntetéséhez igazított minisztériumi  rendszert hoztak létre. Tehát nem arról van szó, hogy kihasználtak  valami rést, hanem, hogy aszerint alakították kii egy államhatalmi szerv  működését, hogy lehetségessé váljon ezeknek a pénzeknek az eltüntetése.  Ezt maffiamódszernek nevezik. Nem tudok ennél enyhébb kifejezést  használni – és ez nem pártkérdés, bármilyen párt környékén, ha valaki  hatalomra kerülve ilyen módszereket honosít meg, az a demokrácia  ellenségének tekinthető, semmiképpen nem fér vele össze. Tehát nem  egyszerűen csak egy gazdasági bűncselekményt követ el, hanem fölzabálja,  fölrozsdásítja, hogy mondjam, fölemészti azt a bizalmi tőkét, ami a  modern társadalmak demokráciájának az alapját jelenti. Vagyis hogy a  választópolgárok megbízhatnak abban, hogy a képviselőik azt a munkát  végzik, amiért őket oda küldték, és nem élnek vissza a lehetőségeikkel.  Ez adja a demokrácia bizalmi alapját. Hogy ha azt látják, hogy az állam  maga egy olyan működési rendre tér át, aminek a középpontjában az áll,  hogy hogyan lehet előnyöket szerezni törvénytelen módon, ez, hogy  mondjam, szétveri a közbizalmat, és ezen keresztül lejáratja az egész  demokráciát.
 
- Igen, de azt bizonyítani kell,  hogy az állam valóban ilyen működési módra tért át, világosan, mindenki  számára érthető módon ön ezt tudja bizonyítani?
- Nézze,  én ugyanazokat az újságokat olvasom, mint ön, ugyanazokat a rádiókat  hallgatom, legfeljebb nem olyan hosszan, mint ön szokta. Hát elég  egyértelműnek tűnik. Ráadásul én úgy látom, hogy folynak itt az  eljárások, nap mint nap kerülnek fölszínre újabb és újabb tények,  szerintem mindenki érti, hogy miről van itt szó. A tények szerintem  pedig magukért beszélnek.
 
- Egyetlen kérdésem  maradt a végére, időnk pedig már alig. Kelemen Hunor az RMDSZ ügyvezető  elnöke önnek üzent, azt mondta, hogy a magyar politikusok ne  avatkozzanak bele az erdélyi magyarság ügyeibe, mert ez mindig a  megosztást szolgálta.
- Én ezzel egyetértek. Az ügyeikbe  nem kell beavatkozni, ellenben segíteni kell őket. Az erdélyi magyarság  ebben a pillanatban arra készül, hogy képviselőket küldjön az Európai  Parlamentbe, ezért egy európai választás történik most Romániában. Azért  nem a miénkkel egy időben történt ez, mert Románia később csatlakozott  az Unióhoz. Ez egy ugyanolyan európai választás, mint a mienk volt  2004-ben, ha jól idézem az évszámot. És az európai választásoknak az a  lényege, hogy az Európai Parlamentbe küldenek képviselőket, ahol pártok  vannak. Van Európai Szocialista Párt, Európai Néppárt, Európai  Liberálisok és így tovább. Összeurópai ügyről van szó és ilyenkor bizony  az egymással rokonszenvező, egy politikai családba tartozó erők  jönnek-mennek egész Európában. Wilfried Martens is elment Erdélybe  illetve Romániába, és támogatja azokat az erőket, akik egyébként az  Európai Néppártba fognak majd küldeni képviselőket és ezt minden  pártcsalád megteszi. Tehát én azt javaslom a magyar politikusoknak, hogy  az európai választás keretében bátran vegyenek részt a Romániában,  illetve Erdélyországban most zajló európai választásban.
 
-  Elnök úr, köszönöm a tájékoztatást.

 
orbanviktor.hu
