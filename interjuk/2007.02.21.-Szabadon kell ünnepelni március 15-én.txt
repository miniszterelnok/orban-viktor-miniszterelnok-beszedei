Szabadon kell ünnepelni március 15-én
2007.02.21.

            Orbán Viktor az InfoRádió Aréna című műsorában kijelentette: ha a polgári oldal ismét kormányra kerül, akkor nem lesz több-biztosítós egészségügyi rendszer Magyarországon.
        



Orbán Viktor megismételte országértékelőjében is elmondott véleményét, amely szerint új többség alakult ki a becsapott, a kormány munkájával elégedetlen, változtatni akaró emberekből. Az új többség reménye a Fidesz, és ezt a reményt be kell váltani - jelentette ki a politikus. A hatalom nem cél, hanem eszköz, a kiszolgáltatott és védtelen emberek szolgálata - tette hozzá. 

Az elnök szerint szerint nem jók azok a felmérések, amelyek megpróbálják mérni az emberek elégedettségét az ellenzékkel. A kormány munkáját lehet mérni, ezzel az ellenzék által kínál alternatívát nem lehet összehasonlítani - vélekedett. 

"Déjá vu érzésem van" – mondta a Fidesz elnöke. Az 1994. és 1998. közötti kormány bevezette a tandíjat, a Fidesz-kabinet pedig eltörölte. A Horn-kormány megpróbálta a nyugdíjrendszert a magánbiztosítókra építeni, a Fidesz ezt leállította - sorolta Orbán Viktor. Hozzátette: a kormány az egészségügyben is megpróbálja bevezetni a több-biztosítós rendszert, ha lesz új polgári kormány, akkor ezt is leállítja. 

A párt programjával kapcsolatban a Fidesz elnöke emlékeztetett arra, hogy Európában a magyarok dolgoznak a legtöbbet, heti 53 órát. Orbán Viktor szerint a túlórában ledolgozott munkaórákat nem lehet terhelni adóval és járulékokkal. 

A volt miniszterelnök kijelentette: a magyar egészségügy finanszírozható, a kormány pedig nem reformál, hanem ki akarja rabolni a profitképes részlegeket. A politikus úgy vélte: minden reform pénzbe kerül, ezért abszurd, hogy pénzt szivattyúz ki a kormány, hiszen eközben nem lehet átalakítani. Amíg nem éri el a magyarországi egészségügyi ráfordítás az európai átlagot, a GDP-arányos 7-8 százalékot, addig nem lehet átalakítani a szektort - tette hozzá. 

A gazdasági problémák megoldása a nagyobb ütemű növekedés. Ki kell fehéríteni a szürkegazdaságot, ahova a vállalkozók a túladóztatás miatt menekülnek, mert a lét és nemlét határán vannak. Ha adókat csökkentenénk, a tevékenység nagyobb részét engednék adóztatni - hangsúlyozta a pártelnök. 

A volt kormányfő nagyon fontosnak tartja, hogy még az őszi népszavazás előtt zátonyra futassák "a kormány őrült ötleteit". Példaként azt a kormányelőterjesztést említette, miszerint a törvény bizonyos esetekben nem tiltaná pornográf felvételek készítését a 14 és 18 éves kor közötti fiatalokról. A Fidesz tudni akarja, a kormányülésen kik támogatták ezt az őrült előterjesztést - fűzte hozzá. 

A másik ilyen "őrült ötlet", hogy a kormány szerint nincs más választás, be kell telepíteni egymillió embert Ázsiából. Még a népszavazás előtt együttes erővel, az érvek súlyánál fogva meg kell állítani ezeket a törekvéseket - mondta Orbán Viktor. 

Arra a kérdésre, hogy ismert politikusok miért szorultak háttérbe a pártban, a politikus azt mondta: többen úgy döntöttek, egy új területen, az önkormányzati világban próbálják ki magukat. Ez nem visszahúzódás, inkább erőgyűjtés a jövőre. Egy ilyen feladatot vállaló ember tapasztalatokra tesz szert, nő az értéke - tette hozzá. A Fidesz vezetőségében közös gondolkodás folyik, nincsenek feszültségek - mondta Orbán Viktor. 

Azzal összefüggésben, hogy a Fidesz-frakció kivonul a miniszterelnök előre bejelentett felszólalásairól, azt mondta: Gyurcsány Ferenc hazudik, nagyképű, agresszív és kioktató. "Mi keresnivalónk van egy ilyen embernél? Ilyen emberrel nincs miről beszélni" - mondta Orbán Viktor. 

A szélsőséges szervezetek fenyegetésével kapcsolatban Orbán Viktor követelte, hogy váljanak mindenki által megismerhetővé az erre vonatkozó információk. Ha a közrendet fenyegetik bizonyos csoportok, és azonosították is őket, akkor miért nem közömbösítik őket? - tette fel a kérdést. A politikus emlékeztetett, hogy "amikor jobboldali kormány van hatalmon, akkor rend és nyugalom van, nincs szélsőséges fenyegetés". A szocialisták felépítik a félelmet, és nyilatkoznak valami ködös dologról - fogalmazott a Fidesz elnöke, hozzátéve: a félelmet a kormányprogram rangjára emelték 2006-ban. 

A volt miniszterelnök szerint csak a rendőrségen múlik, lesz-e erőszak március 15-én. "Ha nem értenék félre, akkor azt mondanám, hogy követeljük vissza a rendőrségünket, mert az a magyar polgároké" - jelentette ki. A rendőrség nem arra való, hogy a kormányfő beleegyezésével összeverje a békés polgárokat. Ha a kormány nem használja a rendőröket, akkor béke lesz március 15-én, ahogy béke lett volna október 23-án is - fogalmazott a politikus. 

Orbán Viktor szerint szabadon kell ünnepelni március 15-én, és ne akarják megmondani a politikusok, miként kellene helyesen ünnepelni, mert ez a megközelítés a rendszerváltozás előtti időkre visz vissza. A rendőrségről a pártelnök azt mondta: tartsák fenn a rendet, és ne támadják meg a békésen együtt lévő embereket. Jó lenne, ha nem hordanának símaszkot, és azonosítót viselnének, a rendőri vezetők pedig viselkedjenek tisztségükhöz méltóan, viselkedjenek úgy, mintha a mi rendőreink lennének - tette hozzá.


inforadio.hu

