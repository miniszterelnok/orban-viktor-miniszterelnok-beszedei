Orbán Viktor interjúja a lengyel közszolgálati televízióban
2012.01.19.

            A lengyel közszolgálati televízióban Jan Pospieszalski beszélgetett a miniszterelnökkel.
        


- Üdvözlöm! Először is szeretném megköszönni, hogy időt szakított a Lengyel Televízió számára. Ön viszonylag ritkán ad interjút. Tegnap hevesek voltak az érzelmek Strasbourgban, aztán az Európai Unió következett. Emlékei szerint melyik volt életében az eddigi legnehezebb vizsga: az iskolában vagy az egyetemen?
- Először is köszönöm szépen az Önök televíziójának az érdeklődését. Mindig öröm lengyeleket fogadni Budapesten. Most Magyarországgal szemben komoly támadások vannak, és a barátság ilyenkor sokat nyom a latban, és szeretném megköszönni Lengyelországban Magyarország minden barátjának, hogy kiálltak értünk. Köszönöm a tüntetéseket, köszönöm a miniszterelnök nyilatkozatát, köszönöm az ellenzék vezetőjének erőteljes nyilatkozatát, amelyben a lengyel–magyar barátság mellett tettek hitet. Sok nehéz vizsgán mentem én már át az életem során. Húsz éve vagyok parlamenti képviselő, és még az előző rendszerben ellenzéki pártot hoztunk létre. Volt néhány pillanat, amikor úgy éreztem, hogy most az én személyes sorsomnál sokkal több múlik azon, hogy milyen teljesítményt nyújtok éppen. A tegnap esti is olyan volt, amikor úgy éreztem, hogy ez már nemcsak arról szól, hogy én állom-e a sarat, hanem hogy Magyarország képes-e megvédeni az önbecsülését, és képes-e kikövetelni a neki kijáró tiszteletet. Nehéz vizsga volt.
- De az, aminek tegnap tanúi voltunk, kicsit olyan volt, mint amikor a tanárok meg akartak volna fegyelmezni egy helytelenül viselkedő tanulót, vagy másképpen: mintha a doktrinerek nem ismerték volna fel a tanítvány zsenialitását, aki túlnőtt a mesterein.
- Ennél talán szerényebb és prózaibb magyarázat is van. Arról van szó, hogy én érzékelem, hogy a régebbi demokráciák időnként jogot formálnak arra, hogy kioktassák azokat az országokat, amelyek hosszú időn keresztül szovjet megszállás alatt voltak, és diktatúrától szenvedtek. És időnként egy ez reflexszerű dolog a részükről. Azt hiszik, hogy ők többet tudnak a demokráciáról és a szabadságról, mint a lengyelek, a magyarok – általában a közép-európaiak. Én pedig úgy gondolom, hogy nekünk nagyon értékes tudásunk van, mert mi azért becsüljük a demokráciát meg a szabadságot, azért drága számunkra, és azért értjük mind a demokráciát, mind a szabadságot, mert nekünk nem volt hosszú időn keresztül részünk benne. Mi egy diktatúrából jövünk. Számunkra a szabadság és a demokrácia olyan fontos, mint a levegővétel, és ezt az elkötelezettségünket gyakran nem respektálják a régi tagországok. Nem mindenki természetesen, nem minden ország és nem minden politikus. Vannak nagyon európai gondolkodású, megközelítésű és közép-európai államokat tisztelő emberek, pártok és országok, de néha fölüti a fejét az arrogancia.
- Az Európai Bizottság kötelezettségszegési eljárást indított Magyarország ellen az uniós jog esetleges megsértése ügyében. Szó volt itt a banki függetlenségről, a személyes adatok védelméről és a bíróságokról. Ez történt tegnapelőtt. Azt javaslom, beszéljünk a konkrétumokról: egyenként, a konkrét érvekről.
- Elhangoztak konkrétumok, és úgy látom, hogy ezek olyan jogi problémák, amelyek meglehetősen könnyen kezelhetők. Mindhárom esetben. Amit mi nem fogadunk el, az Magyarország demokrácia iránti elkötelezettségének a megkérdőjelezése. Jogi vitákra és konkrét vitákra mindig hajlandóak vagyunk, de nem fogadjuk el azokat a véleményeket, amelyek megkérdőjelezik a magyarországi demokrácia, alkotmányosság és szabadság minőségét. A konkrét vitákat aránylag könnyen lezárjuk, egy szimbolikus dologban látok most nehézséget: a nemzeti bank tekintetében, mert azt kifogásolja a bizottság, hogy a nemzeti bank elnöke és a nemzeti bankot vezető tanács tagjai leteszik az esküt a magyar alkotmányra és a magyar nép szolgálatára – és ezt ők kifogásolják. Ezzel én nem értek egyet. Ezen a ponton nyílt vita marad, a többi kérdés rendezhetőnek látszik.
- Ez meglepő, mert a Magyar Nemzeti Bank, a központi bank magyar, végül is az alkotmány is magyar.
- Így van, magyar bankról beszélünk, és az elmúlt húsz évben ez mindig is így volt, és eddig senki nem emelt kifogást. Ezért van az a gondolat nagyon sok magyar fejében, hogy valójában nem is a konkrét jogszabályok okoznak problémát Brüsszelben, hanem inkább nem tetszik nekik, ahogyan mi itt, Magyarországon mélyen és gyorsan átalakítottuk az egész politikai és gazdasági rendszert. Kérem, képzelje el azt, hogy másfél év alatt, mióta a kormányt megalakítottam, a magyar parlament 365 törvényt fogadott el. 365 törvényt! Abból az egyik egy új alkotmány volt, több mint egy tucat volt sarkalatos, alkotmányerejű törvény, közben levezettük az európai uniós elnökséget, és átrendeztük a magyar gazdasági életet. Ez egy olyan mélységű és tempójú változást, ami rengeteg kérdést vet föl, és nagyon sok érdeket sért. Sért gazdasági érdekeket, és sért ideológiai érdekeket is. Ez az igazi vita Magyarország és a nemzetközi baloldal között.
- Tegnap meghallgattuk a részleteket. Önök megváltoztatták az alkotmányt, például bevezették azt a mondatot, hogy Magyarország az Magyarország, és nem más, hogy a házasság egy nő és egy férfi köteléke, az emberi élet a fogantatástól védelmet élvez, és az alkotmány preambuluma azt hirdeti, „Isten, áldd meg a magyart!” Azok a strasbourgi lengyel képviselők, akik az Önök védelmére keltek, rámutattak, hogy épp ez a fő oka az Ön politikája, az Ön kormánya elleni támadásoknak.
- Azt gondolom, hogy a velünk szembeni támadások két különböző okból származnak. Az egyik az, amiről most beszélgetni kezdtünk, ezek szellemi, erkölcsi és értékbeli viták. Valóban, a magyar alkotmány kimondja, hogy elismeri a kereszténységet, kimondja, hogy a kereszténység nélkül Magyarország nem maradt volna fönn, ez érték számunkra, és ápolni akarjuk. Kimondja azt, hogy a nemzeti érzés pozitív dolog. A nemzeti önbecsülés és büszkeség erőt jelent egy ország számára, tehát azt nem csökkenteni, hanem éppen hogy erősíteni kell. Harmadrészt kimondja, hogy a család az együttélés alapja, ezért nem engedi meg, hogy a homoszexuális egynemű pároknak ugyanolyan elbírálása legyen a jogban, mint a családoknak, s nem is fogadhatnak örökbe gyermeket. És végezetül pedig kimondja, hogy a magzati életet a fogantatástól kezdve valamilyen állami védelem megilleti, tehát tisztelni kell és védeni kell őket. Ezek olyan kérdések, amelyek ma egész Európában vita alatt álló kérdések. De ez az álláspont, amit mi képviselünk, vagy én személy szerint is, nem helyez bennünket kívülre Európán. Azt nem szabad megengedni, hogy ezeket az álláspontokat mint nem európai álláspontokat interpretálják. Ezek igenis európai álláspontok. Ilyen álláspontot vallanak sok millióan Spanyolországban, Olaszországban, Franciaországban, Németországban. Ez tehát nem egy magyar ügy, hanem egy általános értékvita Európán belül, csak az alkotmány ezt nagy sűrűségben és nagy erővel jelenítette meg, és akik ellene vannak ezeknek az értékeknek, úgy gondolják, hogy meg kell állítani Magyarországot abban, hogy ilyen erkölcsökre és elvekre fölépülő alkotmánya lehessen. A viták másik része gazdasági természetű. Az igazság az, hogy én nagyon sok, illetve a kormányom és én, jó magam is nagyon sok gazdasági érdeket sértettünk meg. Magyarország az összeomlás szélén volt, amikor a kormányzást átvettem. A posztkommunista kormányok a tönk szélére sodortak bennünket. Magyarország eladósodott, szinte a fejünk búbjáig ért az adósság, a költségvetési hiány óriási volt, a korrupció behálózott mindent, azt kell mondanom, hogy ami a levegőnél sűrűbb volt, vagy elloptak, vagy eladtak. Ezt nekem meg kellett állítanom, és nem volt más választás, minthogy szokatlan eszközöket is kellett alkalmazni: megadóztattam a bankokat, megadóztattam a nagy nemzetközi cégeket, és segítettem a középosztálynak abban, hogy a rossz, devizában fölvett hitelek terhe alól ki tudjon menekülni. Most ezzel én nagyon sok milliárd eurónyi veszteséget okoztam jelentős nemzetközi, pénzügyi és üzleti köröknek, akik ezt sose nézték jó szemmel, mindig bepanaszoltak Brüsszelben, följelentettek, eljárást indítottak, és harcolnak, hogy visszakapják a pénzüket.
- Már az Ön kormányzása alatt nagyon éles vita bontakozott ki, jól teszi-e a magyar kormány, hogy az uniós forrásokat az abortusz helyett az adoptálás propagálására fordítja. Az egyik baloldali EP-képviselő azt mondta, hogy ez szemben áll az európai értékekkel, hiszen az életről való döntés joga az európai értékek közé tartozik a baloldal értelmezése szerint.
- Itt talán követtünk el hibát, mert mentünk tovább a saját meggyőződésük szerinti úton. Miután ez az ügy kiderült, én úgy döntöttem, hogy akkor európai uniós forrás helyett ugyanezt a kampányt végig fogjuk vinni magyar költségvetési forrásból, és most is azt gondolom, hogy egy rendkívül érzékeny kérdés az abortusz kérdése, és Magyarország egy rendkívül megértő ország, tehát toleráns ország, meglepően toleráns és az individuum egyéni érdekeit a legmesszebbmenőkig tiszteletben tartó ország. Ezért nagyon óvatosan kell ezzel a kérdéssel bánnunk, de azt világossá kell tennünk, hogy minden élet érték. És az a jó, hogyha az élet, ha az létrejött, megszülethet. És arról akarjuk meggyőzni az embereket, hogy az ő döntésük természetesen, hogy mit tesznek, de fontolják meg alaposan a döntésüket, s a törvény bizonyos fajta védelmet nyújt a magzatnak a fogantatástól kezdve is. Mi egyértelműen arra akarjuk rávenni az embereket, hogy vállalják az életet, és vállalják a gyermeket. Magyarországon elég erős az életellenes gondolkodás. Nem azért, mert gonoszak az emberek, hanem mert a kommunizmusból nagyon sok minden megmaradt még a fejekben, és még a magyarok a lelkükben nem fordultak oda teljes egészében az élet irányába. Önök egy szerencsésebb ország, mint mi, mert Önöknél azért mélyebb a kultúra, az élet melletti kultúra, és azért a katolikus egyház az elmúlt negyven-ötven évben végig kitartott a lengyel nép mellett. Tehát a lengyel népnek van egy erős lelki támasza. Magyarország egy jóval szekularizáltabb ország, az egyház szerepe jóval gyengébb, és az emberek egyházhoz fordulása, egyházra támaszkodása is sokkal gyengébb. Ha erősebbek lennének az egyházaink, az egész ország is erősebb lenne. Na de hát nem lehet egy történelmi rombolást néhány év alatt helyreállítani! Úgyhogy az élet fontos kérdés, és ebben nem engedtünk. Az is igaz, hogy nagyon nehéz ma az élet mellett, a kereszténység mellett, az értékek mellett érvelő európai politikusoknak a sorsa. Ezért ha lehet, egész Európában én azt tapasztalom, hogy kerülik az országok vezetői az ilyen típusú vitákat. Ugyanis azonnal megtámadja őket a baloldal azzal, hogy intoleránsak. Amikor kereszténységről beszélnek, akkor azt mondják, hogy ez kirekesztő, amikor az életről beszélnek, akkor azt mondják, hogy ez szembemegy az emberek egyéni akaratával, ezért általában a vezetők nagyon óvatosak, ha lehet, inkább kerülik ezeket a kérdéseket. Tehát ilyen ügyben ideológiai szövetséget létrehozni Európában államok között rendkívül nehéz. Én egy másik taktikát folytatok, én személyek közötti koalíciót próbálok létrehozni, amiben részt akarok venni. Vannak is egyébként ilyen körök az európai politikában, talán rejtőzködőek, de léteznek olyan vezető politikai körök, akik a keresztény kultúrkörhöz tartoznak, és a hagyományos értékek szolgálatára esküdtek föl, egyházak körül, de azoktól függetlenül is léteznek. Ez egy nagyon erős háló, csak nem mutatkozik meg a maga erejében. Én azért bírom ki a támadásokat, itthon is meg Európában is, mert létezik ez a rejtett háló, ahol a magunkfajták szolidárisak egymással, és támogatják egymást.
- Ha már az egyház szóba került, tudja-e, hogy Magyarországon az elnökség idején széleskörű társadalmi mozgalom bontakozott ki, amely átterjedt Lengyelországra, mi a magyaroktól „fertőződtünk meg” ezzel a mozgalommal, amelyet tekintettel arra, hogy Magyarországon sokféle vallás van nemzeti imádságnak, vagy a nemzet imájának hívtak.
- Ez egy sokkal erősebb dolog, mint azt egyébként gondolni szokás a közéletben. Én még visszább mennék. Én jól emlékszem a tanulmányaimból, hogy 1950-es évek második felében egy hatalmas imamozgalom létezett Ausztriában, ami azért szerveződött, hogy a félig megszállt Ausztriából az oroszok, illetve a Szovjetunió távozzon. És évekig ment ez a mozgalom, és a végén a szovjetek távoztak is egyébként Ausztriából. Tehát itt Közép-Európában – még Ausztriát is ide sorolom – van hagyománya annak, hogy az azonos gondolkodású emberek lelkierőt próbálnak összeadni, társadalmi nemzeti nagy célok érdekében. Értem is rendszeresen szerveznek imamozgalmakat, amikor egy-egy nagyobb megmérettetést vár rám, és ez nekem nagy segítséget jelent.
- Ön azt írta, hogy a piac alapelvei nem lehetnek olyan egyetemes alapelvek, amelyek a társadalmat irányítják, hogy a piac mindenhatósága, a piac láthatatlan keze és a verseny nem elegendő ahhoz, hogy szabályozza a társadalom életét. Mi legyen az a szabályozó, mi legyen az az alapelv, amely közösséget épít?
- Nos, az elmúlt húsz évben lábra kapott egy veszélyes és utóbb önrombolónak bizonyult gondolat, ami arról szólt, hogy annál boldogabbak lesznek az emberek, annál boldogabbak lesznek a népek, életük minél nagyobb hányadát szervezik meg a piac működési logikája szerint, vagyis a haszonelvűség szerint. Én élesen szemben állok ezzel a gondolkodásmóddal, és a mostani gazdasági válság jól megmutatta, hogy ez a gondolkodásmód hova vezet. A mostani gazdasági válság mélyén valójában nem gazdasági fejlemények vannak, annak a gyökerénél alapvető emberi leromlás, elaljasulás, lezüllés tapasztalható. Minden abból indult, hogy egyéni haszontól vezettetve felelőtlenül milliárdokat loptak el, és hoztak létre olyan ingatlanügyleteket, amik mögött nem volt fedezet, miközben ezen nagyon sokan nagy jól kerestek. Ez a leromlás, az erkölcsi leromlás, ha úgy tetszik: a Nyugatnak a hanyatlása idézte elő azt a bankválságot, aminek a levét mind a mai napig isszuk. Tehát én hiszek abban, hogy az emberi, erkölcsi értékek nem a piac haszonelvű logikája szerint működnek. Ezért egy társadalomban is fontos az irgalom, fontos a szolidaritás, fontos nemcsak az egyéni felelősség, de a kölcsönös felelősségvállalás is, a nemzethez tartozás, időnként a saját érdekeink alárendelése a közösség érdekeinek. Az a világ, amelyben az egyén érdeke minden közösségi érdeket megelőz, az önpusztításra ítéli saját magát. A magyar alkotmány éppen azt mondja ki, hogy egyensúlyba kell lennie az egoizmusnak és a társadalmi érdekeknek. Az alkotmány előkészítését megelőzően én egyébként egy nemzeti konzultációt tartottam, kiküldtem nyolcmillió levelet, egymillióan válaszoltak bizonyos alapkérdésekre, ami az alkotmány alapjait adta meg. És az egyik kérdés az volt, hogy az egyéni jogok és kötelességek egyensúlyban legyenek-e, vagy az egyén jogai minden közösségi jogot előzzenek-e meg, és a magyarok több mint 85 százaléka azt mondta, hogy egyensúlyba kell hozni ezeket. Ezért a magyar alkotmány nem egoista alkotmány, a magyar alkotmány közösségi alkotmány. Elfogadja az egyéni szabadságot, feltétlenül tiszteli, de a társadalom számára az egyéni szabadság mellett a közösségi érdeket is megjelöli, mint amelynek a mentén szerveződnünk kell.
- Lehetséges, hogy ezek az eszmények olyan konkrét megoldások alapját jelentik, amelyek sokaknak nem tetszenek. Egy példa: ahogy Lengyelországban, Magyarországon is sok fiatal vett fel hitelt idegen valutában. Svájci frankban, amikor a frank alacsonyan állt. Néhány év elteltével a svájci valuta árfolyama nagyon magasra szökött. Sokkal többet kell visszafizetniük, mint amennyit felvettek. Ön azt mondta nekik: oké, befagyasztjuk a forint árfolyamát, állandó árfolyamon fogtok törleszteni. De egyszer azt mondta egy okos ember: nincsen ingyen ebéd. Valakinek tehát állnia kell a különbözetet. Ki fogja ezt kifizetni?
- Először is azt kell mondjam, hogy a mi bajunk sokkal nagyobb e tekintetben, mint az Önöké. Magyarországon él tízmillió ember, egymillió családnak van olyan svájci frankban devizahitele, ami mögött a lakása, az otthona van, ez körülbelül két és fél, hárommillió embert jelent. Ez egy óriási történelmi hiba volt az előző kormányok és a jegybank részéről, hogy amikor elkezdődött a fölfutása ezeknek a hiteleknek, nem állította ezt meg. Na most, természetesen én nem tudom megmondani, hogy Lengyelországban mit lehet, és mit nem, de Magyarországon nekünk, nekem személyesen kétharmados támogatottságom van a parlamentben. Ha nem lett volna ekkora támogatottságom, nem mertem volna nekitámadni a bankoknak, hogy ezt az ügyet rendezzük. A bankok nem voltak hajlandóak békés úton rendezni, ezért nekem egy elég durva javaslatot kellett a parlament elé terjesztenem, és a parlament végül is nem a svájci frank árfolyamát fagyasztotta be, hanem a hitelnek a törlesztőrészletét fagyasztotta be. Részben, akinek volt pénze, kimenekülhetett ebből, kifizethette egy összegben, és távozhatott, akinek nem, annak pedig befagyasztottuk a törlesztőrészletét, ezzel nagyon sok, mondhatnám több százezer ember, magyar család életét sikerült megmenteni, mert ők az adósrabszolgaság felé mentek. Évek óta fizették a hitelt, és most már többel tartoztak, mint amikor egyébként megkezdték a hitelük törlesztését, ami egész egyszerűen adósrabszolgaság, és egy vezető, mint amilyen én is vagyok, nem nézheti tétlenül, hogy az ország népe, többszázezer család adósrabszolgaságba süllyedjen. És ha a bankok nem hajlandóak együttműködésre, akkor meg kell próbálni erőből változtatni, ha van ereje az embernek. Nekem volt, mert kétharmadom volt, és ezért egy nagyon nagy konfliktust nyitottam meg a bankokkal szemben, ami több hónapig tartott, végül lezártuk, megegyezést kötöttünk a bankokkal, hogy a veszteség kétharmadát a bankok nyelik le, egyharmadát pedig vállalja az állam. De el kell mondjam Önöknek, hogy ezért mi nagy árat fizetünk, nemcsak az állami költségvetésen keresztül, hanem Magyarországgal szemben a bizalom némileg megingott, és a bankvilág mindenhol rossz hírét terjeszti Magyarországnak, és ennek van másodlagos költsége. Tehát mielőtt az ember egy ilyen akcióba belevág, mérlegelni kell az előnyöket meg a hátrányokat is. A mai nehéz helyzetünk részben abból fakad, hogy a nemzetközi bankvilág – különösen az osztrák bankok – egy totális bizalmatlansággal viseltetnek Magyarország iránt. Tehát egy ilyen akciót nagyon óvatosan, patikamérlegen kimért módon kell végrehajtani. Én örülök, hogy belevágtam, és örülök, hogy több százezer magyar családnak segítettem.
- Nos, ez kockázatos lépés a bankokkal szemben, de az is, amiről korábban beszélt, hogy megadóztatják a nagy társaságokat, a kereskedőcégeket, a hipermarketeket, a nagy mobil-szolgáltatókat, melyek mind Magyarországon kívülről jöttek, külföldi tőkét hoztak. Ön egyszeri adót vetett ki rájuk: hároméves válságadót. Jacek Kurski képviselő Strasbourgban azt mondta, hogy ez volt az oka a dühödt támadásoknak, idézem: „a nagytőke finanszírozza az Önök országa elleni médiahajszát.” Igaz-e, osztja-e ezt a véleményt?
- Igen, azt gondolom, hogy ez pontos leírása a helyzetnek, habár én mindent megtettem annak érdekében, hogy megállapodásra jussak a nagy nemzetközi cégekkel, és a magyar gazdaság, amikor a kormányzást megkezdtük, a következőképpen nézett ki: Magyarországon él tízmillió ember. 2010 júniusában ebből 3,8 millió ember dolgozott, és a dolgozókból is 1,2 millió ember nem fizetett adót. Vagyis Magyarországon 2 millió 6 százezer ember adófizető tartotta fönn a 10 milliós országot. Ez lehetetlen! Tehát a mi törekvésünk az, hogy minél több embert a munka irányába tereljünk; az inaktívak közül átsegítsünk az aktívak világába, és elérjük először a 4 millió, aztán az 5 millió ténylegesen dolgozó és adót fizető ember országának színvonalát. Ehhez nekem időre volt szükségem. Radikális, nehéz szerkezeti reformokat indítottam el, ami a munka felé tereli a magyar társadalmat, és azt kértem a nemzetközi cégektől, hogy miután válság van, az átmeneti, hároméves időre segítsenek az adójukkal. Volt, aki ezt megértette, volt, aki nem. A magyar cégekre is érvényes ez, mert nemcsak külföldi cégek nagyok Magyarországon, hanem van néhány nagy magyar cég is. Három területre vetettem ki adót: a telekommunikációra, az energetikára és a kiskereskedelemre, a nagy áruházláncokra, hogy a nagy szerkezeti reformokat a tőlük is kapott pénzügyi forrásokkal finanszírozni tudjam. De én hiszek abban, hogy sikerülni fog. De akik nem akartak pénzt adni erre a nagy társadalmi átrendezésre, följelentettek és megtámadtak bennünket Brüsszelben, és nemzetközi kampányokat indítottak ellenünk. Ezt én sérelmezhetem. Nézze, sok-sok milliárd euróról beszélünk, amit a magyar átalakulásba bevontam a nemzetközi cégek és bankok részéről egy új tehermegosztási politikájának jegyében. Nem róhatom fel, hogy haragszanak – hát, ha már fizetnek, legalább hadd haragudjanak.
- Igen, de Ön bevezette az „új arisztokrácia” fogalmát is. Azokról van szó, akik a piac törvényeire hivatkozva, miközben de facto nagy előjogokat élveznek, kitérnek az elől, hogy hozzájáruljanak a költségvetéshez. Mire gondolt? A posztkommunista elitről van-e szó, amely a kisajátításokat végrehajtotta, és nagy üzleteket csinált, vagy a külföldi tőkéről, hogyan kell ezt érteni? Mit jelent az új arisztokrácia?
- A posztkommunista elitre gondolok, és annyiban érzem a fogalmat használhatónak, hogy ők sem a személyes munkájuk és teljesítményük révén emelkedtek fel, hanem azzal, hogy beleszülettek az előző kommunista elitbe, és az átalakulás során a kapcsolataik és a privatizáció révén kartelleket és monopóliumokat építettek föl Magyarországon, amiket nekünk szét kell zilálnunk, szét kell bontanunk, egyébként a teljesítmény alapján boldogulni akaró emberek nem kapnak teret a gazdaságban. Le kell bontani a posztkommunista gazdasági monopóliumokat és kartelleket is. Ez egy munka, ennek az elvégzésében nem állok rosszul. Ugyanakkor én nem vagyok a gazdagok ellen, én nem vagyok a meggazdagodás ellen, én csak azt szeretném, ha Magyarországon a teljesítmény alapján lehetne előrejutni. Az az ország, amelyben nincsenek gazdag emberek, az nem sok jóra számíthat a jövőben. Nekünk esélyeket kell teremteni az emberek számára, a munkával, a tehetséggel, a szellem erejével. Előrejuthassanak, sok pénzt kereshessenek, és utána azt a pénzt Magyarország javára fordíthassák. Én csak a teljesítmény és érdem nélküli gazdasági és társadalmi pozíciókat támadom. Mi egy plebejus párt vagyunk a szónak abban az értelmében, hogy a középosztály megerősítése a fontos, és hogy alulról, a rosszabb helyre született, de sokat dolgozni akaró, tehetséges emberek előre tudjanak jutni, és ne ütközzenek a tehetségük során, amikor fölfele emelkednek a társadalmim korlátokba. Tehát mi egy erős társadalmi mobilizáció plebejus pártja vagyunk Magyarországon. De ebben nincsen gazdagellenesség, csak az érdemet szeretnénk kikövetelni.
- Ön visszahozza azt az elfelejtett szót, hogy „polgár.” Mit jelent ez a szó, hogyan magyarázná el nekünk, lengyeleknek? 
- A lengyel és a magyar történelem nagyon sok hasonlóságot mutat. Így nem nehéz elmagyaráznunk egymásnak bizonyos összefüggéseket. A polgár az a fajta ember, a lengyel történelemben is van ilyen, aki a feudális rend vége után immár nem a születési helye, az előjogai és kapcsolatai alapján akar boldogulni, hanem a munkája és a teljesítménye alapján. Kiköveteli a tulajdonának a megvédését, tehát jogállamot akar, kiköveteli magának a szabadságjogokat, merthogy szabad ember, saját maga kíván dönteni az életéről, nemzeti érzelmű ember, mert tudja, hogy nem egyedül áll a világban, hanem egy közösséghez tartozik, egy nemzeti közösséghez. A magyar polgárság a legjobb időszakban nemcsak gazdag volt, nemcsak teljesítménye volt, hanem a legerőteljesebben nemzeti elkötelezettségű volt. Ez a nemzeti polgárság emelte föl Magyarországot 120-130 évvel ezelőtt, és a két világháború közötti nehéz időszakban is ők tartották a hátukon az országot. Munkából élnek, és általában családot tartanak fönn, gyermeket nevelnek. Az én politikám középpontjában ők állnak, nekem mindenkivel törődnöm kell, mindenkire figyelnem kell, de én azt szeretném, ha Magyarország vezető társadalmi ereje a munkából élő és gyermeket nevelő családos emberekből állna.
- Hát persze, mert nagyon gyakran összekeverik a szociálpolitikát a családpolitikával, mert a sok gyerek nálunk, Lengyelországban gyakran egyet jelent a szegénységgel. Azzal, hogy az a társadalom peremén élőkre, a képzetlenekre, a kistelepülésen élőkre vonatkozik. Ön meg akarja változtatni ezt a fogalmat, mert Magyarországon is így működött. Miben különbözik a szociálpolitika a családbarát politikától, vagyis a családpolitikától? 
- Ez az egyik legizgalmasabb kérdés. Én a kettőt sosem keverem össze. Tehát arra törekszünk, hogy Magyarországon mi felépítsünk egy családpolitikai rendszert. Például a gyerekek után támogatást mindenki kap, függetlenül attól, hogy milyen a szociális helyzete. Az mindenkinek jár. Aki meg szegény, annak még szociális alapon is jár támogatás. De külön családpolitikai támogatási rendszert építünk föl, például mi az adórendszer súlypontját a jövedelemadóról áttoltuk a forgalmi adóra. Tehát nálunk egy egykulcsos jövedelemadó van. A jövedelemkülönbségeket nem itt, hanem a forgalmi adónál érzékelhetjük, és ennél az egy kulcsnál viszont azoknak a számára, akik gyermeket nevelnek, attól függően, hány gyermekük van, a jövedelmük egy bizonyos részét kivonjuk az adó alól, mert az nekik a gyereknevelés okán jár. Azután az állam nem szedhet adót. És ezáltal segítjük a családos embereket. Itt nem szociális szempontok alapján mérlegelünk, hanem a családot, a gyermekvállalást értékeljük és támogatjuk, és ettől egy különböző dolog az, hogy vannak szegény emberek, akiknek különböző módon különböző támogatásokat, közmunka-lehetőséget, időnként pedig segélyt kell adni. De én a családpolitikát és a szegénypolitikát élesen igyekszem különválasztani, ami nem könnyű, és mindig óriási viharokkal kísért.
- Azt jelenti ez, hogy támogatja mindazok adójának csökkentését, akik háromnál több gyereket vállalnak? Így kell ezt érteni?
Már az első után is. Az első után is, a második után is. Akinek három gyereke van, az gyakorlatilag nem fizet adót Magyarországon.
- Térjünk vissza arra az időszakra, amikor Ön átvette a kormányzást! A kommunisták, a posztkommunisták kompromittálódtak. 2008-ban miniszterelnök-cserére került sor: Bajnai Gordon felváltja elődjét, Gyurcsányt, és a nemzetközi intézmények védnöksége, felügyelete alatt merész reformokat vezet be. Ezek a reformok húsbavágóak a társadalom számára. Ön akkor azok pártján volt, akik ellenezték ezt. Azt mondta: meglátjátok, őmiattuk szegényebbek lesztek, elveszik az előjogaitokat, elveszik a pénzeteket. Ma, a megnyert választások után Ön hasonló programot valósít meg. Akkor az Ön által hangoztatott választási jelszavak csak a választási győzelmet szolgálták, azt, hogy hatalomra jusson… vagy hogyan vélekedik erről?
- Most a politikáról beszélünk, nem a politikát csináló személyekről, mert ott is nagy a különbség – szerencsére. A helyzet a következő: mi nem a gazdagokat, hanem a középosztályt helyezzük a politikánk súlypontjába. A szocialisták mindig a leggazdagabbakat. A szegényeket illetően kétségkívül a mi politikánk meglehetősen határozott. De mi nem pénzt veszünk el a szegényektől, hanem mi azt a megoldást választjuk, hogy megpróbáljuk a legszegényebbeket a munkanélküliség állapotából a munka felé irányítani, és kétségkívül itt nagyon kemény intézkedéseket hoztunk az elmúlt időszakban. Például a munkanélküli-segély időszakát 9 hónapról 3 hónapra csökkentettük. Vagy például a munka helyett az államtól kapott – a szocialisták vezették ezt be – jövedelempótló támogatást részben csökkentettük, részben, ha közmunkát ajánlunk fel valakinek, és nem vállalja, elveszíti a segélyére való jogosultságot. Tehát én nem bajt hozok a szegények fejére, hanem munkát kínálok nekik, és aki hajlandó dolgozni, például ez eddig segély helyett hajlandó közmunkában részt venni, annak a nettó jövedelme, több mint kétszeresére emelkedik. De ha nem vállalja a munkát, akkor rosszabbul fog járni. Még egyszer mondom: Magyarországon 2,6 millió adófizető ember tartotta fönn a tízmilliós Magyarországot. Ez lehetetlen! Ennek a vége csak tragédia és összeomlás lehet. Nekünk dolgozó emberekre van szükségünk, és én nem mondok le se a cigányokról, se a csökkent munkaképességű emberekről, se azokról, akik elmentek korai nyugdíjba. Aki dolgozni tud, annak lehetőséget ajánlunk. Ha a piac maga nem ajánl, mert most válság van, akkor az államnak a kötelessége, hogy megszervezzen olyan munkát, amelyben egyébként a gyenge, alacsonyabb iskolai végzettséggel rendelkező szaktudás nélküli emberek mégis munkából tudják fönntartani a családjukat. Ennek az évnek, 2012-nek ez a legnagyobb kísérlete. Itt most 200 ezer embert fogunk a szociális segély világából a startmunka, a kezdődő közmunka világába átsegíteni azzal a reménnyel, hogy onnan egy-két éven belül továbbléphetnek az igazi piacgazdaság irányába. Ez kemény, de munkához segíti az embereket.
- Hallottam olyan véleményeket, hogy Orbán munkatáborokat szervez azoknak, akik nem akarnak dolgozni…
- A helyzet a következő. Az európai foglalkoztatási aktivitási mutató, 65 százalék. Az Egyesült Államokban 75, Kínában 85. Tehát Európa nagyon le van maradva, de Magyarországon, amikor a kormányzást átvettem, 55 százalékos volt. Nekünk el kell érnünk a 75 százalékos amerikai mutatót. Ez nem lesz egyszerű. Én nem szervezek természetesen munkatáborokat, ilyet senki nem lát. De kétségkívül meghirdettünk nagy közmunka-programokat. Megállapodást kötöttem a cigány önkormányzatok vezetőségével. Magyarországon nagyon sok az alacsonyan képzett, munkanélküli-segélyből élő, cigány közösséghez tartozó ember. Több százezer emberről beszélünk. Én az ő vezetőikkel kötöttem egy megállapodást arról, hogy ők elfogadják, hogy ők ezentúl segély helyett közmunka-lehetőséget fognak kapni, és emiatt óriási közmunkák indulnak meg Magyarországon: gátépítés, víztározó-építés, szociális földprogramok, erdőgazdálkodás. Szociális alapon átállítjuk a magyar energiarendszert egy teljesen más, alacsony szakképzettséggel rendelkező emberek munkáját kihasználó új fűtési rendszerekre. Tehát itt egy nagyon nagy átalakítás folyik a mélyben, ez nem munkatábor. Ez a segélyből élő emberek átsegítése és ösztönzése a munka irányába. Ez egy olyan politika, amelyre kifejezetten büszke vagyok. Ugyanakkor az ezekbe a családokba született gyermekek számára biztosítjuk a legjobb minőségű oktatást a legalacsonyabb foktól egészen az egyetemig. Most hirdettünk meg az egyetemek számára, az egyetemre menő fiatalok számára egy nagyon olcsó, két százalékkal kamatozó diákhitelt, hogy mindenki, aki tanulni akar, bármilyen családból született, bármilyen hátránnyal is indul, be tudjon kapcsolódni a legmagasabb szintű képzésbe. Ez egy igazi plebejuspolitika.
- Végül két kérdés. 1989-ben Londonban egy találkozón Margaret Thatcher brit miniszterelnök figyelmeztette Magyarországot, hogy tanúsítsanak óvatosságot a Nemzetközi Valutalappal fenntartott kapcsolatokban. Megszívlelte-e Magyarország a tanácsot?
- Amikor először kormányoztam, akkor sikerült úgy rendezni az ország pénzügyeit, hogy lezárhattam az IMF-fel addig több, mint húsz éve fennálló pénzügyi kapcsolatot. IMF-hitel nélkül is állt a lábán Magyarország, és most, amikor visszahívtak a választók a kormányrúd mögé, akkor én 2010 októberében lezártam a szocialisták által időközben újra megnyitott hitelkapcsolatot az IMF-fel. És mind a két alkalommal büszke voltam arra, hogy Magyarország a saját lábán áll. És abba a helyzetbe kerültem, hogy az euróválság miatt bár a piacon marad Magyarország, de mégis szükség van egy biztonsági hálóra, amit csak az IMF-től kaphatunk meg. Sajnálom, hogy így alakult, de ez elkerülhetetlen, ezt követeli meg a magyar emberek érdeke, hogy ez a megállapodás létrejöjjön. De ha van valaki, aki biztosan nagyon óvatos lesz az IMF-fel, akkor az én vagyok.
- Úgy értsem, hogy zajlanak a tárgyalások?
- A tárgyalások informálisan igen, hivatalosan még nem kezdődtek meg, de meg fognak, és szerintem meg is fogunk állapodni, ugyanis az a gazdaságpolitika, amit Magyarország csinál, pont azokhoz a célokhoz és állapothoz vezet majd el, amit az IMF is kérni akart. Bár más úton jutunk oda, mint ahogy az IMF a szokásos receptek szerint ezt ajánlani szokta, de végül is az IMF biztos lehet abban, hogy ezt a biztonsági hálót Magyarország jól fogja majd fölhasználni. Nekem nagyon fontos, hogy ne kérjek pénzt. Egész Európában, bizonyára Ön is észreveszi, különösen a görög válság kapcsán, hogy a gazdag országok ferde szemmel néznek azokra az országokra, akik segélyt kérnek. Én nem akarom, hogy akár a németek, akár a hollandok úgy érezzék, hogy ők adnak pénzt nekünk. Ezért mi nem hitelösszeget kérünk, hanem egy olyan megállapodást, ami arról szól, hogy ha baj lenne a nemzetközi pénzpiacokon, akkor vehetnénk igénybe konkrét pénzügyi támogatást. Tehát én egy ilyen óvatossági megállapodást szeretnék valami olyat, amilyen Lengyelországnak van. De Lengyelország jobb állapotban lévő ország, mint Magyarország, Önök sokkal jobban sáfárkodtak az elmúlt tíz év lehetőségeivel, mint mi, erősebbek, mint Magyarország, és Önök egy nagyon kedvező elővigyázatossági – precautionary line – megállapodást tudtak kötni az IMF-fel. Mi egy ilyet szeretnénk, de nem vagyunk elég erősek, hogy ezt ki tudjuk követelni, ki tudjuk alkudni a magunk számára. Úgyhogy egy kevésbé kedvező, de alapvetően biztonsági megállapodást akarunk.
- Ahogy a beszélgetés elején mondta, az ellenzéki vezetők, köztük Jarosław Kaczyński és több más lengyel politikus és a lengyel miniszterelnök, támogatják Magyarországot. Azt mondják, hogy a hajsza – ez Donald Tusk kifejezése – hisztéria, hogy a támadások eltúlzottak, leszögezte, hogy Magyarország demokratikus ország, és mondott egy nagyon fontos dolgot is: felajánlotta politikai támogatását. Ha így áll a dolog, akkor kér-e Ön Donald Tusktól politikai segítséget, és ha igen, milyennek kellene ennek lennie?
- Ha szükség lesz rá, fogunk kérni. Ez nagyon könnyen elképzelhető. Vannak olyan nemzetek a világon, akiktől nem szívesen kérek segítséget, de a lengyelektől ez nem okoz semmilyen problémát. És ha a lengyeleknek bármikor a történelem során nehézségük volt, vagy akad a jövőben, ők is mindig számíthatnak arra, hogy Magyarország segítséget nyújt. Most úgy alakul, hogy Önök egy sikeres ország, mi pedig nem, mi most kapaszkodunk egy olyan gödörből, amiből Önök már kijutottak. Önök fantasztikus eredményeket értek el az elmúlt tíz évben. Ha jól emlékszem, 2002-ben, amikor befejeztem a kormányzást, még inkább Magyarország volt valamelyest előrébb a gazdasági teljesítmény tekintetében, most pedig az Önök hátát nézzük. Tehát most Önök erősebbek, és többet tudnak nekünk segíteni, mint mi Önöknek. Úgyhogy mi örömmel fogadjuk a lengyelek segítségét. Ez régi történelmi fegyverbarátság a két ország között, és bármiben, ahol a közép-európai érdekekről van szó, Lengyelország mindig számíthat Magyarországra. Köszönöm a lehetőséget! Minden szép és jót kívánok Isten áldásával egyetemben Lengyelország minden polgárának!


orbanviktor.hu
