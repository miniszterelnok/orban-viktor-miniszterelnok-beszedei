Fűtök, hűtök, nyitok, csukok
2008.03.5.

            Beszélgetés az Info Rádió Aréna című műsorában Exterde Tiborral.
        


- Jó napot kívánok Exterde Tibor vagyok, az Aréna vendége Orbán Viktor, a Fidesz – Magyar Polgári Szövetség elnöke. A felvétel kora délután a szekszárdi Alisca Rádió stúdiójában készült. Köszönöm szépen a lehetőséget! Elnök Úr, köszönöm, hogy két esemény között szakított erre időt!

A legfrissebb elérhető kutatás szerint ez a Szondáé, érvényes és eredményes is lesz. A népszavazás is már egy 40 százalék körüli részvétel is hoz 2,5 millió igent. Korábban az Info Rádióban 40 százalékra azt mondta, hogy ezzel azért nem volna elégedett, közel van a szavazás, most hogy látja?
- Száz százalékkal volnék elégedett, a népszavazás az a demokrácia ünnepe. Én egy rendszerváltó demokrata volnék még 1988-ból és akkor egy olyan politikai rendszert akartunk fölépíteni, amelyet az emberek a magukénak éreznek. És ha még van csak egy olyan ember is, aki úgy gondolja, hogy neki az egészhez semmi köze, ő ettől semmit nem várhat, akkor még mindig van feladata a magunkfajta demokratikus meggyőződésű politikusoknak. Tehát tudom, hogy nem lesz száz százalék, de nem tehetjük lejjebb a mércét.
- Mit fog tudni tenni a kampány hátralévő időszakában? Fűt?
- Fűtök, hűtök, nyitok, csukok, tehát jövök-megyek... Hűtöm időnként a radikálisoknak a hangulatát. Sokan vannak Magyarországon, akik úgy gondolják, hogy az alkotmányos berendezkedésen belüli eszközök már nem vezetnek eredményre, és éppen arról akarom őket meggyőzni, hogy dehogynem: hát itt a lehetőség; a népszavazás, ez az alkotmányos rendszeren belül van, ez egy erőszakmentes és békés forma. Súlyos és komoly következményei vannak, tehát ne legyintsenek, ne legyenek elégedetlenek ezzel az eszközzel, hanem inkább próbálják használni. Tehát jövök-megyek az országban, mindenkivel beszélek, és mindenkit megpróbálok érvekkel ellátni, hogy miért érdemes eljönni március 9-én a három-igenes népszavazásra.  
- Ezt a fajta radikális hozzáállást vidéken is tapasztalta? Én azt képzeltem, hogy ez leginkább Budapest sajátja.
- Ah, nem, hát, ha most beidézném, hogy miket szoktak mondani az emberek a találkozókon, akkor csupa sípoló hangból állna a műsor. Tehát a magyar népnyelv erőteljesebb kifejezéseinek köréből szoktak kölcsönözni az emberek, ha a kormányról, a közállapotokról, a politika teljesítményéről van szó. Hogy nem verődnek csoportokba, és nem masíroznak végig elégedetlenségüknek hangot adva Szekszárd utcáin, ez igaz, de ettől még a legkisebb faluban is a legkisebb faluban is ott van az elégedetlenség, a méreg, a düh és a frusztráltság. Hát, nagyon világosan és egyszerűen fogalmaznak. Én hat évvel ezelőtt is annyit dolgoztam, mint most. A minősége sem volt kevesebb vagy rosszabb – mondják. Mindent megtettem az elmúlt években is. Akkor jól ment, az ország élenjáró volt, a lehetőségek bővültek, a munkanélküliség csökkent, a vállalkozásaink boldogultak. Mi történt? Én nem tehetek róla, hogy utolsók vagyunk, hogy hátul kullogunk, a lehetőségek beszűkültek, a munkanélküliség nő, és az emberek alig tudnak megélni. Én nem tehetek róla, én dolgoztam, mondják az emberek. Ki tehet róla? A politikusok, a macska rúgja meg őket – mondják. Ők tehetnek róla, ők a hibásak, elsősorban persze a kormány, mert a politika középpontjában mindig a kormány áll. Tehát ez a fajta hangulat – nehogy megtévesszen bennünket, a tüntetések hiánya – ez a hangulat az alaphangulat ma Magyarországon.
- Önnel nem elégedetlenek, amikor azt mondja, hogy nem lehet túllépni az alkotmányos kereteket?
- Velem azért elégedetlenek általában, mert nem nyertem meg a választást, és hagytam, hogy a mostani kormány alakítson kormányt, és tönkretegye az országot. Igazuk van, a politikusoknak az a dolguk, hogy a saját programjaikat győzelemre vigyék, és ez 2002-ben például, amikor egy sikeres kormányzást lehetett volna folytatni, nekem nem sikerült.
- A Szonda-kutatás, amit a beszélgetés elején idéztem, azt írja, hogy az igeneken belül is csak 30 százalék gondolja úgy a népszavazás után, mennie kell a kormánynak, a többség, 55 százalék szerint viszont csak végre kell hajtani a népszavazás döntéseit. Ön szerint menniük kell vagy elég, ha végrehajtják?
- Ezt majd el fogják dönteni a szocialisták, hogy menni akarnak, vagy más következtetést vonnak le a népszavazásból, egy dolog biztos, ügydöntő a népszavazás, tehát három-igenes és ügydöntő, tehát a hatályos törvényeket, amelyek a vizitdíjat, a kórházi napidíjat és a tandíjat kötelezővé teszik, meg kell szüntetni, meg kell változtatni. Ez a minimális következmény. Aztán nyilvánvaló, hogy nem egyszerűen csak egy-egy törvényt érdemes ilyenkor megváltoztatni, hanem újra kell gondolni a teljes egészségpolitikát elsősorban Magyarországon, hiszen az emberek elutasítják azt az egészségpolitikát, amelyet megtestesítenek ezek az intézkedések, tehát értelmes az orvosokat, kamarákat, szakmai szervezeteket bevonó új egészségpolitikai konzultáció-sorozatra lesz szükség. Hogy mik a hatalmi következmények, hogy a hazugság politikájának nyilvános és nyilvánvaló elutasítása után a szocialisták hatalmukra nézve milyen következtetést vonnak le, hát azt majd meglátjuk.
- És, ha ők számítanak az ön iránymutatására, mit tanácsol nekik? Hogy mondjanak le? 
- Csomagoljanak, persze. Ha az a kérdés, hogy mit tanácsolnék a szocialistáknak, azt mondanám, hogy elég sokat szenvedett az ország az elmúlt néhány évben. Jól látható, hogy képtelenek arra, hogy az ország számára sikeres programot nyújtsanak, ezt az országot kudarcossá és sikertelenné tették, volt egy történelmi esély, nem vált be, nem sikerült. Szerintem vissza kell adni a döntés lehetőségét az embereknek. Döntsék el az emberek egy új választással, hogy milyen irányba haladjon tovább Magyarország. De attól tartok, hogy a szocialisták nem úgy gondolkodnak az én tanácsaimról, mint Ön, nem kíváncsiak rá.
- Megpróbálja valamivel kikényszeríteni ezt a döntést?
- Tudom, hogy az alkotmányos rendszer nem ad semmilyen lehetőséget sem.
- Utcai demonstráció, ultimátum. Lehet sorolni a Fidesz eddig már alkalmazott, de eddig sikertelen eszközeit.
- Hát, a józan belátást semmi sem helyettesíti. Tehát a magyar alkotmányosság szerint a kormánytöbbségnek kell meghozni ezeket a döntéseket.
- Elnök Úr, hogyan számol azzal, akik most a népszavazáson a Fidesz, illetve az ellenzék álláspontját támogatják, azok vajon fideszes szavazók lesznek a következő, akár európai parlamenti, akár általános választáson?
- Fogalmam sincs, de én nem kérném tőlük, hogy támogassák a Fidesz álláspontját.
- Logikus volna ez a kérdés.
- Hát, igen, de a népszavazásnak épp az a lényege, hogy a pártpolitika fölött van. Ráadásul most olyan kérdésekről... Mert ha arról szavaznánk, hogy menjen-e a kormány vagy nem, akkor beszélhetnénk arról, hogy mit kér a Fidesz. De most nem ez a helyzet. Most arról van szó, hogy egészségügyi kérdésről, oktatási kérdésről szavazunk, és az egészség meg az oktatás ügye tipikusan olyan ügy, amely fölötte áll a pártpolitikai vitáknak. Hát nincs jobb-, meg baloldali tüdőbaj, nincs jobb- meg baloldali influenza, meg jobb- meg baloldali beteg ember, és a tandíjnál sem kérdik meg a diákot, hogy fiam, te fideszes vagy-e vagy MSZP-s. Be kell fizetni a tandíjat. Tehát itt most olyan témákban jöhet létre közmegegyezés, közakarat, népszavazás által kifejezett közakarat, ahol nem számít a párthovatartozás. Ezért a pártszemüvegeket az orrnyeregről most jobb levenni, és az élet természetes rendjéhez igazodni, nem pedig a pártelnökök, magamfajta pártelnökök javaslataira figyelni. Én három igennel fogok szavazni, és mindenkinek javaslom, hogy fontolják meg az érveimet. De nem ez a lényeg, hanem az, hogy menjenek el, és a saját életükről hozzanak döntést, nem a Fidesz álláspontjáról, vagy az MSZP álláspontjáról. A saját életükről fognak dönteni. Lesz-e vizitdíj, ha igen, akkor nem fenyeget-e, hogy emelkedni fog, lesz-e kórházi napidíj, ha igen, nem fenyeget-e, hogy emelkedni fog. Lesz-e tandíj, ha igen, nem fenyeget-e, hogy még inkább ki fogják terjeszteni. Ezeket, a kérdéseket érdemes megfontolni.
- Van valami garancia, tud valami garanciát arra, hogy bármilyen díj mértéke befagyasztható ebben az országban?
- Hát hogyne.
- Például a tandíjé?
- El kell törölni. Persze, akkor tudjuk befagyasztani őket, ha eltöröljük. Tehát Magyarországon ma a vizitdíj-emeléssel, meg a tandíj-emeléssel szemben egyetlen orvosság van: el kell törölni. A mostani kormány az minden alkalommal megígéri az embereknek, hogy valamit nem vezet be, valamit nem fog fölemelni, valamit nem növel, és mindig bevezeti, mindig növeli, mindig felemeli. Egyetlen garancia van: ha a nép világosan megmondja, hogy kiiktatja, törli a rendszerből a vizitdíjat, a kórházi napidíjat és a tandíjat is.
- Orbán Viktor, a Fidesz – Magyar Polgári Szövetség elnöke az Info Rádió Arénájának vendége a hírek előtt azt mondta, hogy a díjak, például a tandíj emelkedésének az a legbiztosabb ellenszere, hogyha nincs ilyen díj. Tegnap Szabó Zoltán, a szocialisták egyik politikusa volt az Arénában. Ő azt mondta, hogy a népszavazás akaratát meg nem sértve, meg nem csúfolva dolgoznak olyan variációkon, amelyek a tandíj-szerű hallgatói hozzájárulást mégis bent tartják a rendszerben. Így is biztosnak tartja a tandíj eltörlésének hatását?
- Hát természetesen, hiszen, ha jól idézte Ön a képviselőt, akkor azt mondta, hogy a népszavazás akaratának tiszteletben tartásával. Nagyon helyes. Az kell.
- ... de mégis lesz valamilyen hallgatói hozzájárulás, csak más lesz a neve.
- De nem lehet hallgatói hozzájárulás, hiszen a hallgatói hozzájárulás szerepel a kérdésben. Tehát a kérdés nem a tandíj szót használja. Ezt mi használjuk a köznapi nyelvben. A kérdésben az szerepel, hogy a hallgatói hozzájárulást akarja-e eltörölni az, aki igennel válaszol. Igen, akarja eltörölni, tehát ilyen hozzájárulást nem lehet bevezetni.
- Ez arra is garancia, hogy a hallgatóknak nem kell hozzájárulniuk a képzésük költségéhez?
- Nézze, a hallgatóknak mindig hozzá kell járulni a saját képzési költségükhez, amikor nem volt tandíj. Ez akkor is így állt, illetve ma sincs tandíj, mert majd bevezetik szeptembertől, abból most még egy forint se folyt be, ezért mindig jókat kuncogok azokon a véleményeken, hogy hát kiesik a forrás. Hát, hiszen most sincs benne, mert majd szeptembertől akarják szedni. De amikor én voltam egyetemista, volt albérlet, volt kollégiumi díj, kellett venni jegyzeteket és könyveket, ha nyelvet akart az ember tanulni, azért fizetni kellett, a speciális órákért, különórákért fizetni kellett, ha az ember tanulmányi utat akart tenni valahova külföldre, azért fizetni kellett. Hát, végigdolgoztuk az egyetem melletti éveinket komoly fizikai munkával. Nem ártott az nekünk, de hát sose volt az az érzésem, hogy aki egyetemre jár, meg főiskolára, annak ingyen van az élet.
- Elnök Úr, azzal a lehetőséggel számol, hogy nem mind a három kérdésben lehet egyöntetű az igenek aránya? Mondhatják például a fiatalok azt, hogy jó, ne legyen tandíj, de legyen vizitdíj, vagy fordítva, az idősek, hogy ne legyen vizitdíj, de legyen tandíj.
- Én a nemzedéki összefogásról tartok előadásokat országszerte, és arra próbálom rávenni a fiatalokat, hogy persze, ők most még egészségesek, és az ember olyankor azt hiszi, hogy vasból van, én is így voltam ezzel, míg az életkor jobb belátásra nem kényszerített, de mégis ha most nem is tűnik fontosnak nekik a vizitdíj meg a kórházi napidíj, gondoljanak a szüleikre, meg a nagyszüleikre, támogassák meg őket. És az időseket meg arra akarom rávenni mindenhol az országban, hogy fogadják el ezt a kinyújtott kezet, legyen nemzedéki összefogás, és segítsék a fiatalokat abban, hogy tanulhassanak, és buta pénzügyi akadályok ne rekesszék ki a szegény családban született, de tehetséges gyerekeket egyetemekről, főiskolákról, tehát támogassák a tandíj eltörlését. Tehát legyen nemzedéki összefogás. Ennyit tudok tenni az ellen a forgatókönyv ellen, amit Ön fölvázolt. Én úgy látom, hogy azért a jó érzés, meg a jóakarat Magyarországon még mindig sokkal erőteljesebb, mint az irigység, vagy az egymásnak ugrasztó politikának engedelmeskedő alantasabb ösztönök.
- Például az az ötlet, hogy ami ingyen van, azt nem szoktuk becsülni, ezt megkapja Ön ezeken a vitákon, amikor az emberekkel beszél?
- Hát, Magyarországon égadta a világon semmi sincs ingyen. Lassan már a levegő se. Állandóan fizettetnek, sőt lassan mindenért kétszer fizettetnek. Magyarországon azt mondani, hogy bármi is ingyen volna, hát ez meglepne engem.
- Még egy kérdés a kampányról. Elnök Úr, van köze a Fidesznek a Tárki nevének felhasználásával készült ál-közvélemény-kutatáshoz?
- A Fidesznek a saját nevéhez van köze. Mi ha valamit csinálunk, azt a saját nevünkbe tesszük.
- Mi lesz a Fidesz első dolga a népszavazás eredményhirdetése után, vasárnap este? Kezdjük innen.
- Hát, elnökségi ülést hívtam össze, hiszen együtt várjuk az eredményt, és azonnal döntünk a teendőkről. A legutóbb már 95 százalékos készültségben voltak azok a törvényjavaslatok, amelyeket be akarunk nyújtani 10-én reggel a parlament elé. Ott a végleges döntést 9-én este kell meghozni. A választók iránti tiszteletből is, meg kabalából is, úgy gondolom, meg kell várni a végeredményt egy ilyen döntéssel. Ne igyunk előre a medve bőrére, és ne érezzük magunkat olyan helyzetben, mint aki előre tudhatná, hogy hogyan fognak majd dönteni az emberek, várjuk tehát ki a 9-i estét, az elnökségi ülés dönt, és 10-én törvénybenyújtás.
- De ezek a törvények nyilván a népszavazással eltörölt intézményekre vonatkoznak?
- Hogyne, természetesen.
- Ezen túlmenően is javasolnak törvényt? Az egészségbiztosítási rendszert azért érintik, hogyha nincs kórházi napidíj, meg vizitdíj.
- Persze. Ezeknek a pótlásáról is rendelkezünk.
- Ezek milyen törvények? A rendszert érintő törvények?
- Ezek szép kerek és egész törvények lesznek, amiket Ön is meg fog ismerni, amikor benyújtottuk. Idő előtt nem tudok róluk nyilatkozni.
- De készen vannak 95 százalékban?
- Navracsics Tibor felelős ezeknek az előkészítéséért mint frakcióvezető. Beszámolt, jól állunk, jó megoldásokat találtak a szakértőink, 10-én vitathatjuk.
- Kell ezekben a törvényekben valamilyen újdonságot keresnem, mert a Fidesznek volt javaslata az egészségbiztosítási rendszerre is. A Nemzeti Egészségügyi Kerekasztal ezeket kidolgozta, ez ott van a köztársasági elnöknél, benn van a parlamenti frakcióban.
- Most egyelőre kisebbet markolunk, tehát azt akarjuk, hogy gyorsan hatályon kívül lehessen helyezni a vizitdíjról, kórházi napidíjról és tandíjról szóló törvényeket, de majd később hosszabb távú javaslatokat is teszünk majd. Eddig ezzel nem voltam nagyon szerencsés. Nem tudom, emlékszik-e arra, hogy például 2005 végén, talán Ön egy interjút készített is velem akkortájt. A saját indítványomat nyújtottam be a parlament elé, hogyha már a kormány mindenképpen el akarja adni a repteret, amivel mi ugye nem értettünk egyet, és be fog folyni így 500 milliárd, tehát 500 ezer millió forint a magyar költségvetésbe, akkor azt ne szórjuk szét, ne tűnjön el kézen-közön, hanem tegyük bele egy egészségügyi reformalapba, és abból finanszírozzuk az egészségügy átalakítását. Ha azt megfogadták volna, mert lesöpörték, akkor ma lenne Magyarországnak 500 milliárd forintja arra, hogy az egészségügyet átalakítsa, korszerűvé tegye, hatékonnyá és ésszerűbb működésű keretek közé hozza, illetve alakítsa.
- A népszavazással várhatóan, most feltételezhetően eltörölt intézmények azonnali megszüntetését javasolják, vagy a következő költségvetési évtől való megszüntetést? Mert a szabad demokraták például ugyanebben a műsorban, azt mondják, hogy törekedni kell arra, hogy ezt azonnal meg lehessen oldani.
- Hát örülök, hogyha közelednek az álláspontok ebben az ügyben. Ha a népszavazás kinyilvánította az akaratát, akkor a politikusoknak az a dolguk, hogy minél hamarabb érvényt szerezzenek ennek. Ha egyetértünk a szabad demokratákkal vagy a szocialistákkal az jó hír.
- A szocialisták egyelőre nem mondták ezt, csak a szabad demokraták, ők a kisebbek.
- Látja, optimista alkat vagyok, és már ezt is beleláttam. Hátha ez egy koalíciós álláspont lesz.
- Egyelőre találgatások vannak arról, hogy egy a Fidesz számára sikeres népszavazás után mi lesz a kormánykoalíció taktikája. Van, aki azt mondja, hogy igyekeznek a lehető leggyorsabban lezárni az ügyet, és elfelejteni az egészet, hogy tudjanak tovább dolgozni. Mit fog ebben a helyzetben a Fidesz tenni?
- Azt én sem tudom, hogy mi lesz a taktikájuk, de azon gondolkodom, hogy vajon számít-e ez? Szerintem, nem számít. Aminek meg kell lennie, annak meg kell lennie. Tehát a törvényeket, a törvénymódosításokat végre kell hajtani, ez egy ügydöntő népszavazás, tehát a jogi következmények egyértelműek, azoknak érvényt kell szerezni. Én azt tanácsolom majd a kormánynak, hogy azért az eddigi politizálásnak a módszerén is alapvetően legyen változtatás, mert az lehetetlen, hogy újra és újra nekiszaladnak a falnak, hiszen nyilvánvaló az orvosok, a betegszervezetek, a szakszervezetek kihagyásával nem lehet egészségügyi reformot megalkotni, legalább is olyat, amely káoszt ne idézne elő, mint ahogy a mostani ezt tette. Azon érdemes elgondolkozni, hogy muszáj-e sorba állni a nyaklevesekért. Az országnak is sokba kerül, meg nem is kellemes érzés senkinek se. Nemcsak a kormánynak, még nekünk se, akik nézzük. Hát most is mi lett volna a racionális magatartás? Látnivaló volt, hogy az igenek, meg a nemek aránya az igenek javára óriási. A szocialisták szerintem testközeli élményeik is vannak a választókkal való találkozókból. Azt is látni lehetett, hogy meg lehet ugyan próbálkozni azzal, hogy a dolgot kisebbítjük, meg azt mondjuk az embereknek, hogy ne menjenek el, de az emberek, ha fontosnak tartják a dolgot, elmennek. Hát egymillió ember, több mint egymillió ember írta alá a kezdeményezést. Tehát, most nem tudom, hogy jól látom-e, és érvényes és eredményes lesz-e a népszavazás, de úgy látom, inkább igen. De látható volt, hogy ez a végkifejlett igen valószínű. Hát, csak azt akarom mondani, bocsánat, hogy de ilyenkor nem az az értelmes magatartás, hogy az ember azt mondja, hogy kedves választópolgárok, volt egy elgondolásunk, szakmailag kidolgoztuk, láthatóan az Önök támogatását ezzel nem tudtuk elnyerni, és látjuk, hogy van egy eszköz az Önök kezében, amivel ezt hatályon kívül tudják helyezni, hát megváltoztatjuk, vissza kell vonni. Miért kell állandóan ütközésig menni? Ugyanez a helyzet az egészségbiztosításról szóló törvénnyel is. Hát látható, különösen, ha ez a népszavazás sikeres lesz, az emberek kezében van egy nagyon hatékony eszköz, amivel érvényt tudnak szerezni az akaratuknak, miért kell megint törésig elvinni majd ősszel, hát nem jobb lenne visszahozni a parlament elé, újra átgondolni ezt az egészségbiztosítási privatizálási ötletet, és engedni a népakaratnak előre. Nem a kényszernek utólag.
- Kétszer volt a parlament előtt. A második verzióban változtattak rajta, ez most egy konszenzusos megoldás. Elindították a munkát.
- Konszenzusos megoldás a kormányzó pártok között. De én azt a konszenzust szeretném, amiben benne van a nép is, meg az emberek véleménye is. Az ebben nincsen benne. Én csak azt akarom mondani, hogyha túl vagyunk a 9-ei estén, és az igenek érvényesek, illetve a népszavazás eredményes és érvényes, az igenek aránya nagy, akkor érdemes a dolgot átgondolni, hogy bele kell-e szaladni ősszel egy másik olyan népszavazásba, amiből már most előrelátható, hogy a népakarat körülbelül milyen irányba fogalmazódik majd meg.
- Az Albert-házaspár?
- Hát persze, hát hogyne, hát az Albert-házaspár kérdésére több mint 300 ezer aláírás összegyűlt, ott lesz egy népszavazás, hacsak a kormány kellő időben eleget nem tesz az előre kiolvasható népakaratnak. Hát nem az volna a tisztességesebb, ésszerűbb és gazdaságosabb megoldás?
- A Fidesz odaáll az Albert-házaspár népszavazási kezdeményezése mögé?
- Mi örülünk itt a 9-ét ha túléljük, tehát úgy el vagyunk fáradva, hogy alig állunk a lábunkon.
- Valamikor ősszel lesz, azért lesz egy nyár is.
- Fújjuk ki magunkat. Az a civilek kezdeményezése, én általában nem támogatom azokat a kezdeményezéseket, amelyek fölöslegesen pártosítanak kérdéseket. Az megint csak nem pártkérdés az egészségbiztosítás jövője. A civilek aktívak, fölemelték a zászlót, szurkoljunk nekik.
- Elnök úr, a legutóbbi országértékelő beszéde óta inkább munkát, munkát és munkát, mint azonnali változást ígér a támogatóinak, és most is azt mondta, hogy én ne próbáljam pártosítani ezt a kérdést, ez nem hatalmi kérdés, hanem az emberek döntésének kérdése. Mivel indul a munka 10-én? Mármint nem az Önöké, azt elmondta azt előbb, az emberek munkája mivel indul?
- Hát, nézze 10-én, vagy 9-én este, ha minden jól megy, akkor a magyar emberek visszaveszik a demokráciát. Hiszen az elmúlt 18 évben egy olyan fölfogás alakult ki, miszerint a demokrácia annyit tesz, hogy négyévente egyszer elmegyünk választani. Ha eltaláljuk a helyes választ jó, ha nem, akkor jöjjön vissza négy év múlva korrigálni. Egyébként a politika helye a parlamentben van, szokták mondani a kevés demokratikus vénával megáldott bölcs vezetőink. Azt üzenik, hogy…
- Ezzel Önt szokták bírálni, hogy Ön az, aki a parlamentből mindig ki akarja vinni a politikát, ha a parlamentben nem sikeres.
- De hát a politika nem a parlamentben van, hanem a politika az emberek között van. A politika nem a politikai osztály mestersége mindösszesen, és különösen nem a politikusok magánügye, hanem a köz, mint a szó is mutatja, köz-ügy, tehát mindannyiunk közös ügyei. És annak mindenhol van helye, ahol emberek vannak, ketten, hárman összegyűlnek, ott van a helye. Tehát, azt hiszem, hogy 9-én azt is kimondhatjuk az ilyen rendszerváltó karakterű embereknek, mint magam is volnék, ez mintha hájjal kenegetnék, ez muzsika a füleinknek, hogy nem engedjük magunkat szavazógép-alkatrésszé degradálni, hogy négyévente egyszer működésbe hoznak, hanem igenis lehet olyan helyzet, sőt gyakran van olyan helyzet, amikor szükségessé válik, hogy véleményt mondjunk, annak érvényt szerezzünk, hogy mi magunk hozzunk meg bizonyos döntéseket. És most arra kapunk egy bizonyítékot, hogy a magyar demokrácia sokkal színesebb, mint azt gondolni szoktuk. Igen hatalmas eszközök is rendelkezésére állnak az embereknek, hogy érvényt szerezzenek bizonyos döntéseknek. Hát az egészség, meg a tudás nagyon fontos ügyek, a vizitdíj, a kórházi napidíj és a tandíj eltörlése rendkívül fontos, és most megmutathatjuk, hogy nemcsak ezekről a kérdésekről, hanem általában a demokráciáról is szó van. Nem lehet bennünket, mármint az embereket figyelmen kívül hagyni. Nem lehet megtenni, hogy egy kézlegyintéssel elintéznek bennünket, mert van egy eszközünk, és ha megmozdulunk, azzal az eszközzel a népakaratnak érvényt tudunk szerezni. Úgyhogy a politikai osztály szedje össze magát, méltóztasson jobban figyelni az emberekre, és méltóztasson olyan döntéseket hozni, amelyekkel az emberek inkább elégedettek. Próbálja az embereket bevonni ezekbe a döntésekbe, ne utólag szembesüljön azzal, hogy vele szemben sikeres népszavazási kezdeményezések indulnak.
- Nem tart attól, hogy rákapunk a közvetlen demokrácia ízére, és esetleg az Ön kormányzását is megpróbáljuk ezzel a saját szánk íze szerint alakítani, még ha nem is értünk hozzá, mert nem kell mindenkinek érteni a kormányzáshoz.
- Nézze, a közvetlen demokrácia ízére jó volna rákapni, hát azért ott még nem tartunk, hogy a közvetlen demokrácia élő, susogó, pezsgő, fölburjánzó formái elárasztanák a magyar közéletet. Itt azért még nem tartunk, tehát a vészféket még nem kell behúzni, sőt inkább bátorítani kell egyelőre minden, a közvetlen részvételre épülő demokratikus formát, legyen szó lakótelepi közösségről, nyugdíjas klubról, diákszerveződésekről. Szóval minden ilyesmit inkább támogatnunk kell, mert kevés van belőlük, és nem sok. Na, most, szerintem, ez segíti a kormányzást a népszavazás. Az egy félreértés, hogy minden kormánynak úgy kell viselkednie, mint a mostani. A mostani kormánynak van egy ilyen merevedés a nyakában. Tehát képtelen arra, hogy korrigáljon, hogy mások véleményét meghallgassa, hogy azokat beépítse, hogy egyeztessen, hogy konzultáljon. Ilyen merev derékkal, merev nyakkal menetel előre, időnként ilyen megszállottnak tűnő módon, egy politikai csoport, amely ha törik, ha szakad bizony, boldoggá teszi, vagy minimum fölvilágosulttá neveli a népét. Hát a demokrácia nem erről szól, a politika középpontjában, egy demokráciában mindig az emberek, meg az emberek mindennapi élete áll, azoknak meg a megoldása, a gondjainak a megoldása, a gondjainak a megoldása az nem szellemi konstrukciókat meg ideológiai katyvaszt meg zagyva eszméket és gondolatokat igényel, hanem nagyon racionális, higgadt, nyugodt, a hétköznapi életet segítő döntéseket. Tehát, szerintem egy kormányzati testtartás-módosítás, kicsit több alázat, több konzultáció, egyetértés, emberek bevonása, kompromisszum magával a társadalommal, illetve annak képviselőivel. Valami ilyesmi is tanulsága lehet a 9-ei estének.
- Ön sem a tutyi-mutyi, határozatlan kormányzásáról volt nevezetes, egyáltalán nem tart attól, hogy ezek a szabályok, a rendszer, aminek az alapjait Ön építi, a közvetlen demokrácia Önt is korlátozni fogják?
- Még egyszer mondom, a politikusok számára ez nem korlát, hanem lehetőség. A határozott vezető, meg a félbolond között nagy különbség van. Tehát, félbolond az, aki megmakacsolja magát, nem hallgat senkire, tüzes, lángoló szemmel hisz a maga igazában, nem is hajlandó megfontolni más érveket, és arra használja politikát, hogy saját magát kivetítse, rákényszerítse a társadalomra. Hát egy demokratikus vezető nem ilyen, az legyen nagyon határozott, legyenek világos céljai, működtessen egy előkészítési, döntés-előkészítési rendszert, amikor eljön a pillanat, hozza meg a döntést, hajtsa azt végre, gondoskodjon arról, hogy a döntés végrehajtásának legyen egy visszacsatolási rendszere, ezeket az információkat értékelje, és amikor ez megtörténik, akkor vagy haladjon tovább az úton, vagy dönt, a visszajelzéseknek megfelelően próbáljon korrigálni. Ez a határozott vezetés egy demokráciában, nem pedig a hittérítők lángoló tekintete. Tehát Magyarországon a polgári kormány ideje alatt, 1998 és 2002-ben nagyon sok vita volt arról, hogy vajon jól egyeztetünk-e, mert nekünk más elgondolásunk volt, nem tudom emlékszik-e ezekre a vitákra...
- Érdekegyeztető Tanács...
- ... hogyan kell egyeztetni, meg mik a jó formák. De nem arról volt szó, hogy egyeztessünk-e vagy nem, arról vitatkoztunk, hogy mi a jó forma. Magyarországon ma nem egyeztetnek. Hát az, hogy az Orvosi Kamara, egy olyan szakma, amelynek a presztízse óriási, nagyon komoly szakmai tudás halmozódott föl benne, szervezett is, mert az Orvosi Kamara ezt biztosítja, a szakápolók, meg az ápolónők esetében, az EDDSZ ugyanezt a szervezettséget biztosítja, betegszervezetek működnek, és arról kelljen panaszkodniuk, hogy miközben radikális átalakítások zajlanak az egészségügyben, az ő véleményükre, tapasztalatukra, 20, 30, 40 évnyi fölhalmozott tudásukra senkinek nincsen szüksége?
- De úgy tűnik, hogy mostantól van. A miniszterelnök bejelentette, hogy konszenzusos politika lesz. Nem veszi ezt komolyan?
- Nézze, beszéddel eddig sem volt baj. Az a kérdés mi történik. Amikor szocialista kormányok vannak, akkor csak a tetteket érdemes nézni, a szavakból sajnos semmit sem olvashatunk ki.
- Visszatérnék a kérdésem elejére, ahonnan eltérítettem, szóval, mivel kezdődik az emberek munkája 9-én este, aztán 10-én, aztán 11-én, aminek majd el kell vezetnie, ha az évértékelőjét, ha jól értettem, egy jobb kormányhoz?
- Először is, értékelni érdemes az embereknek maguknak is a 9-i eredményt. Szerintem érdemes dolgozni azon, hogy összejöjjünk, megbeszéljük, nemcsak a Fidesz és hívei, hanem az országban mindenki, hogy na, végül is mire is jutottunk. Hiszen egy nagyon-nagy közös vállalkozást indítottunk meg ezzel a népszavazással, több mint egymillió aláírás, rengeteg ember, az egész ország megmozdult, ilyenkor nem egyszerűen, csak ha megvannak a kellő számú igenek, egy gyors örömre van szükség, hanem gondolkodásra, elemzésre, tanulságok levonására, szóval még kicsit, hogy mondjam, éljük tovább azt a megmozdulást, azt a közös fölbuzdulást, amit a népszavazás jelent. És gondolatokat, javaslatokat, ötleteket fogalmazzunk meg magunk számára, meg a mindenkori hatalom számára is.
- Odajutottunk el az út elején, hogy először is éljük újra azt, ami a népszavazás után minket megillet, nyilván attól függően, hogy ki hogyan szavazott. Mi lesz, hogyha azt fogjuk tapasztalni, hogy a kormány megcsinálta azt, amit a népszavazás neki parancsolt, és pont, és nincsen tovább semmi.
- Az nagyon nagy dolog lenne. Hát a kormány most már lassan hat éve semmit sem csinált meg, amit az emberek akartak. Tehát azért ne felejtsük el, hogy most olyan könnyedén vesszük tudomásul, hogy egy ügydöntő népszavazással eredményt érünk el, remélem, nem tévedünk, és ez ilyen egyszerű lesz. Na de hát ez egy nagy esemény. Mióta nem volt erre példa, hogy Magyarországon a kormány azt tette volna, amit az emberek akarnak? Hát attól szenved az ország, hogy amit az emberek akarnak, arra a kormány rendszeresen fittyet hány, vagy legalábbis kibúvót keres alóla, amit a kormány akar, azt meg az emberek nem fogadják el. Hát örüljünk, hogy ez végre megváltozik, vagy megváltozhat.
- Igen, de a helyzetünk attól nem fog megváltozni. A kormány eltörli ezt a három intézményt, helyettesítve azzal, amivel szakértői szerint helyettesíteni kell, és minden megy tovább a régiben, készülnek az európai parlamenti választásokra, országgyűlési választásra.
- De, hátha egy családban fontos dolog születik, miért menne minden tovább úgy, mint korábban? Ha fontos dolog történik, annak vannak következményei, ezért a mindennapi életünkből ezt tudhatjuk. Az életünk eseményei, azok nem következmények nélkül múlnak el.
- Most nem értem a következményeket. Ön is többféle következményről beszélt. Korábban azt mondta, hogy ez világosan oda fog vezetni, hogy a kormánynak mennie kell. Most is azt mondja, hogy a kormánynak mennie kell, de a beszédében nem ígért azonnali változást.
- Én sosem szoktam olyasmit ígérni, amit nem áll hatalmamban kivitelezni. Hát nem a kérdés, hogy ígér-e valamit az ellenzék valamelyik vezetője. Az a kérdés, hogy mi lesz az országgal. Az országban pozitív változásoknak fognak elindulni, mert olyasmi történik velünk 9-én este, ami még sohasem történt. És az ilyen események elé nagy várakozással kell nézni. Hát még egyszer mondom, ilyen népszavazás még nem volt, hogy kormánydöntést a nép, magát megszervezve hatályon kívül helyezne. Fontos kérdésekben. Ráadásul, elsősorban a szegény emberek számára fontos kérdésekben. Ez egy nagyszerű pillanat. Ez el fog indítani változásokat magukban az emberekben, a politikában, a politikusokban.
- Öntől ugyanazt fogják kérdezni, amit szerintem most én kérdezek. Hogy mit csináljunk? Mondja meg, mit csináljunk?
- Először is most a népszavazással az emberek megtették, amit meg kell tenni, most a politikusok következnek. Most le kell vonni a népszavazás következtetéseit és következményeit. Ez a népszavazást követő két-három-négy hét időszakát biztosan el is viszi. Hát mindenki értékelni fogja, a Fidesz mond valamit arról, hogy mit okult, mit tanult, mit vont le ebből. A kormány is mond majd erről valamit, az MSZP is nyilván, talán össze is hívtak valamilyen pártösszetartást, hát meg fogjuk látni. Változásokat fog elindítani.
- Az MSZP azt fogja mondani, hogy a Fidesz nem nyert annyira, mint amennyire nyerni kellett volna neki. A kutatások szerint a Fidesz azt mondja, hogy de igenis annyira nyertünk, induljanak el a változások. Én ilyesmire számítok.
- Nézze, érdekes, hogy engem faggat arról, hogy mit fog mondani az MSZP, de hát én nem vagyok MSZP-s, és nem vagyok az MSZP vezetője, majd meg fogjuk látni. Ez a kérdés hozzájuk tartozik, és a választ is nekik kell megadni. Én arról beszélek, hogy milyen változásokat indít el ez az országban. Az országban rendkívül pozitív és fontos változásokat indít el. Megerősíti például, hogy csak egy ilyen hatást mondjak, megerősíti azokat a civileket, akik megkezdték a küzdelmet a magyar egészségbiztosítási pénztár megmentése érdekében, és őszre egy népszavazást kezdeményeztek. Hát át fog alakulni minden. Ma ezt nehéz belátni, mert mondom még egyszer, olyasmi fog velünk történni, ami még nem történt. Át fogja rajzolni a politikai gondolkodás térképét ez a népszavazás. Tizennyolc év óta nem volt rá példa. Mint a nyomtató ló vagy mint a mókuskerékben a mókus jár körbe, körbe, körbe a magyar demokrácia, és a teljesítménye nem nő, hanem inkább csökken. És most ebben egy nagy változás be fog következni, aminek a hatása nem egyik napról a másikra történik, hogy kikiáltunk valamit, mint ahogy az ünnepi pillanatokban ezt szokás, hanem egy olyan folyamatrendszer indul el, aminek a hatása még fölbecsülhetetlen. És ez jótékony hatású lesz, és nem pártdimenziójú, hanem demokráciaminőség-javító folyamatok indulhatnak el. Erre az esély óriási.
- De ha mindennapi poros életemre fordítom le, akkor a végcél mégis csak az, hogy egy másik kormány alakuljon. Az Ön hite szerint az jobb lenne, mint ami most van.
- Hát hogyne! Hát így is lehet fogalmazni, ahogy Ön fogalmaz. Én azért ennél demokratikusabban és mértéktartóbban szeretnék fogalmazni: nem az a feladat egyszerűen, hogy fideszes kormány alakuljon az MSZP-s kormány helyett. Az nem egy nagy ügy. Arra van szükség, hogy az emberek hozzanak egy jó döntést, kapják vissza a lehetőséget, hogy 2006 után, amikor becsapták őket, félrevezették őket, amikor azt mondták, hogy a választás után délre fogunk indulni, majd a választás másnapján bejelentették, hogy irány észak. Tehát egy ilyen rossz politikától meg lehessen szabadulni, és végre visszakapják a döntés jogát. Tehát itt a fontos az, hogy miután demokráciában élünk, hogy miután becsapták az embereket, félrevezették őket, kerüljön vissza az emberek kezébe a döntés joga, hogy az ország haladási irányát kijelöljék, és utána válasszanak egy kormányt, amely majd ezt a haladási irányt tartani fogja. Tehát, amikor új választásokról van szó, akkor nem egyik vagy másik pártról beszélek, hanem arról, hogy kapják vissza az emberek a korrekt döntés lehetőségét. De most nem erről beszélünk még. Ide fognak beszélni a fejlemények majd. Nem tudom megmondani mikor, hogyan, milyen ütemezésben, de hazugságra politikát, közéletet építeni nem lehet. A mai arra épül. A népszavazás éppen arról szól, vagy arról is szól, hogy megüzenjük a mostani kormánynak, meg minden leendő kormánynak, hazugságra politikát Magyarországon nem lehet építeni, mert a demokráciának megvannak azok az eszközei, amellyel az emberek a hazugságot megtestesítő döntéseket hatályon kívül fogják helyezni.
- Elnök úr, mit kezd a Déli áramlat-szerződéssel, ha kormányra kerül?
- Először is elolvasom.
- Nyilvános.
- Viccel velem?
- Láttam a minisztérium honlapján.
- Ön szerint az egy szerződés?
- Az egy dokumentum. Nem tudom megítélni, hogy szerződés-e.
- Ön egy papírdarabot látott, nyomtatott betűkkel. Voltam miniszterelnök, láttam már néhány szerződést, és tudom, hogy az ilyen stratégiai jelentőségű kérdéseket körülbelül hogyan kell megfogalmazni, és hogyan kell szabályozni. Ez nem az a szerződés.
- Akkor ez mi?
- Ezt nem tudom önnek megmondani, de a jogi helyzetet ismerem. A jogi helyzet az, hogy a Magyarország külkapcsolatairól szóló törvény világossá teszi, az ilyen jelentőségű kérdésekben a parlamentnek kell döntenie. Ma nem ez történt. Én nem tekintem alkotmányjogi értelemben legitimnek ezt a papírdarabot, amiről ön beszél, mert ebben a kérdésben a magyar parlamentnek, a magyar nép választott képviselőinek kell dönteniük.
- Ha nem legitim, akkor ez a következő kormányt ön szerint nem köti?
- Először szeretném megismerni, hogy melyik az igazi papiros. Mert még egyszer mondom, ez a papír olyan komolytalan, hogy kizárt, hogy harminc évre rendezné az orosz-magyar együttműködés energetikai kérdéseit. Ezt ezzel a papírral nem lehet rendezni.
- Támogatja vagy elveti a Fidesz a kormány új tulajdonosi programját, az ún. népi részvény programot, valamint a miniszterelnök járulék alapú adócsökkentési tervét? Utóbbi azért érdekes, mert ez mintha hasonlítana arra, amit a Fidesz mond.
- Egy demokráciában megvan a dolgok embereket megtisztelő kezelési rendje. Hosszú évek óta szenvedek attól, hogy kommunikációs blöffként bedobnak komolynak tűnő javaslatokat, melyek több milliárd forintot, maradék állami vagyont, társadalombiztosítási járulékot érintenek, majd elkezdődik egy teljesen komolytalan banánköztársaságra, nevetséges társaságra jellemző beszélgetés valamiről, amit senki sem ismer komolyan. Miniszterelnöki ötletekről egy komoly országban senki sem beszél. Egy komoly országban a miniszterelnök nem sérti meg a hallgatóságát azzal, hogy nagyon komoly ügyekben előkészítetlenül, félkész mondatokkal ötleteket dob be. Micsoda méltatlan dolog ez! Ha komoly ügyekről van szó, például a maradék állami vagyon sorsáról, arról majd nyilván lesz valami értelmes vita, annak van egy előterjesztése, javaslata, egy teste, amit tanulmányozni lehet. Ami a magyar politikában zajlik méltatlan az emberekhez.
- Az sem muzsika a füleinek, hogy a járulékalapú adócsökkentés ötlete a miniszterelnök szerint támogatható?
- Muzsikának jó.
- Nem is tárgyalnak róla? A miniszterelnök mindenáron tárgyalni akar mindenkivel.
- Még egyszer mondom, ne legyen a média partnere ennek az emberek számára kifejezetten lekezelő és sértő politikának. Ha egy alkotmányos demokráciában arról akarunk beszélni, hogy mi legyen a maradék állami vagyonnal, vagy arról, hogy akarjuk-e csökkenteni a járulékokat, akkor készüljön előterjesztés és javaslat, annak legyen gazdája, azt valaki fogalmazza meg. Utána az erre följogosított testületek, a parlament különböző bizottságai vitassák meg. Ne legyünk partnerei ennek az MSZP-s blöffkormányzásnak és blöffuralomnak, ahol állandóan ránk borítanak javaslatokat, száz pontot, száz lépést, 48 tervet, ilyen programot, amolyat, mint a nyeretlen kétévesek, ráugrik a magyar közvélemény, rágja, tépi, vonja, mintha komoly dologról lenne szó, aztán az egészet elfelejtjük. Méltatlan az egész. Nemcsak a politikával szemben, a magyar emberekkel szemben is.
- Elnök úr, köszönöm a tájékoztatást. Orbán Viktor, a Fidesz - Magyar Polgári Szövetség elnöke volt az Aréna vendége.


orbanviktor.hu
