A Fidesz átállt a nyugat-európai ritmusra
2007.12.17.

            Orbán Viktorral az ATV Pont 7 című műsorában Kálmán Olga beszélgetett.
        

 

- Jó estét kívánok, üdvözlöm önöket! Megszokhatták már,  hogy mind az Egyenes beszéd, mind a Pont 7 élő, egyenes adás, nagyon,  nagyon ritkán teszünk kivételt, amikor előre rögzítjük az adást. Most  kivételt teszünk, méghozzá abból az apropóból, hogy közelednek az  ünnepek, és mindenkinek bokros teendője van családdal, meg még  politikában is gyorsan elintézni mindent, amit még ünnepek előtt el  kell, vagy el lehet. Úgyhogy így teszünk most kivételt szerda este a  vasárnapi Pont 7 rögzítésekor Orbán Viktorral, a Fidesz Magyar Polgári  Szövetség elnökével. Jó estét kívánok! Üdvözlöm.

- Kezét  csókolom, köszönöm szépen ezt a kivételt! Jöttem volna én vasárnap este  is, de akkor még éppen hazaúton leszek Erdélyből, ahol árva gyerekeknek  karácsonyi ünnepségén veszek részt. Ez a mentség, ami miatt ezt a  kiváltságot kértem önöktől.
- Ez a kiváltság így abszolút már  indokolt.
- Köszönöm szépen!
- És akkor vágjunk is  bele a népszavazással, máris kezdjük el a beszélgetésünket. A napokban  ismét megerősítette, hogy előrehozott választásnak tekinti a  népszavazást. És én azon gondolkodtam, hogy még sose hallottam Öntől egy  forgatókönyvet. Most szívesen venném, hogy, hogy lesz ez a bizonyos  népszavazás, előrehozott választás?
- Hát, nyilván azért nem  hallott tőlem forgatókönyvet, mert az én logikám az másképpen vezeti a  gondolataimat.
- Hát, vagy, mert nem mondta.
- Igen,  de azért nem mond, szívesen föltárom, amit tudok, tehát nem titkolózom,  hanem az én fejemben nincs ilyen forgatókönyv. Ez azért van így, tetszik  tudni, mert az majdnem mindegy, hogy én mit gondolok, ha nem is  teljesen, de majdnem. A népszavazás ügyében az a kérdés, hogy az emberek  mit gondolnak, ők minek tekintik a népszavazást. És én most látok egy  nagyon bíztató fejleményt. Tehát, úgy látom a kormánykoalíció  magatartását, hogy az eddigi, a népszavazást hátráltató, akadályozó,  időben kitoló, ellehetetleníteni próbáló ügyeskedések színfalak előtti,  és időnként színfalak mögötti ügyeskedések helyett most az egyenes utat  látszik választani a koalíció. Bejelentették, hogy támogatni fogják a  parlamentben a kezdeményezést, és egy aktív részvételt mutatnak majd.
Ez  azt jelenti, hogy az ország előtt álló legfontosabb kérdésekről lesz  szó. Azt is mondhatom, hogy egy olyan választás előtti hangulat lehet  Magyarországon, értelmi, intellektuális szempontból mindenképpen az  lesz, mint amire egyébként a 2006-os választások előtt lett volna  szükség, hogy az emberek pontosan tudják, hogy miből is választhatnak.  Hiszen ugye 2006-ban becsapták az embereket, azt mondták: nem lesz  tandíj, aztán lett, nem lesz vizitdíj, lett. Most, miután már megvannak  ezek, az embereket sújtó intézkedések, most meg kell védeni a  népszavazási kampányban a kormánykoalíció részéről ezeket a döntéseket.  Tehát most már azt kénytelenek mondani, amit eddig csináltak. Lehet  értelmesen beszélni, hogy milyen egészségügyet akarunk, milyen  felsőoktatási rendszert akarunk. Tehát, azt hiszem, hogy olyan  kérdésekben fognak dönteni a választópolgárok, túl a három konkrét  kérdésen, ami fölértékeli a népszavazást. Én azt hiszem, hogy meg fogja  ez közelíteni azt a hangulatot, azt a komolyságot, ami egy általános  választást szokott jellemezni.
- De most megint mást mond.  Tehát, hogyha azt mondja, hogy a kampány része, a hangulata, az, hogy  mindenki magyarázza el, hogy mért gondolja azt, hogy vizitdíj kell az  egészségügybe, vagy nem kell az egészségügybe, az teljesen más, mintha  kiáll és azt mondja, hogy énszerintem ez egy előrehozott választás lesz.  Nem az emberek gondolják így, hanem maximum Ön sulykolja az emberekbe,  vagy azt is mondhatnám, hogy hiú ábrándot kergettet az emberekkel, mert  hogy ez nem lesz választás. És ez Ön is pontosan jól tudja. Ez nem egy  országgyűlési választás, ez népszavazás.
- De hát Ön hatalmi  logikában gondolkodik. Látja, ez a különbség közöttünk. Tehát Ön  hatalomról beszél, igen, Ön arról beszél, hogy ki gyakorolja majd a  hatalmat.
- Amikor Ön azt mondja, hogy választás, akkor Ön nem  hatalomról beszél?
- Nem. Az emberekről. Arról, hogy az emberek  választhatnak, alternatívák lesznek előttük, végre értelmesen  beszélhetnek a valóságról és az alternatívák közül választhatnak. Én ezt  hívom választásnak. Aztán, hogy a kormány milyen következtetéseket von  majd le a választás eredményéből, és az emberek mit fognak tenni annak  érdekében, hogy érvényt szerezzenek a döntésüknek, ezt majd meglátjuk a  választás után.
- Miért, mit tudnak tenni, hogy érvényt  szerezzenek a döntésüknek?
- Most mondom, hogy azt majd  meglátjuk a választás után.
- De mondjon valamit, én nem  tudok, egyetlen egy tippem sincs.
- Na látja, még egyszer  mondom, ugye Ön egyfelől hatalmi kérdések logikájában gondolkodik,  másfelől a hatalomtól várja, hogy megmondja, hogy mit fognak tenni az  emberek. Hát, majd tesznek, amit helyesnek gondolnak.
- De mit  tehetnek? Azt igen, tehát, mondjuk a köztársasági elnök kitűzi a  választás időpontját, mi emberek pedig elmegyünk a népszavazásra, egész  pontosan ugye a népszavazásra, és ott választhatunk a népszavazási  kérdésekre adunk választ. Aztán hazamegyünk és pont, onnantól kezdve már  nekünk ebben nincs teendőnk.
- Ez a hatalmi logika. Az én  logikám más. Én azt mondom, hogy el fogunk menni választani, illetve  szavazni, illetve népszavazni. De mielőtt ez bekövetkezne Magyarország  át fog menni egy néhány hetes érdemi, az emberek életét húsba vágóan  érintő fontos és egyben távlatos kérdésekről szóló vitán. Tehát, amikor  választani fogunk, akkor én úgy hiszem, hogy oda fogunk eljutni, és  kívánom Magyarországnak, hogy el is jusson oda, hogy nem egyszerűen  három kérdésről szavazunk jogilag, ami oda le van írva.
-  Hanem?
- Habár jogilag így van, hanem az alapján döntünk a három  kérdésről, hogy mit gondolunk Magyarország oktatási rendszeréről a  jövőt illetően.
- Ez eddig abszolút rendben van.
- Mit  gondolunk a magyar egészségügy jövőjéről. Mit gondolunk arról, hogy jó  úton mentek-e eddig a dolgok, vagy pedig azt fogjuk mondani, hogy eddig  nem mentek jó úton a dolgok, tehát változtatni kell. Tehát, azt akarom  mondani, hogy a választás lényege az én fölfogásom szerint mindig az,  egy általános választásnál is így van, hogy az emberek eldöntik, hogy az  ország milyen irányba menjen.
- De attól, hogy vizitdíj  legyen, vagy ne legyen, azzal én még nem döntöm el, hogy milyen irányba  menjen az egészségügy. Egy icipici szeletéről szavazhatok.
- De  én azt mondom Önnek, hogy azzal, hogy a kormány azt mondta, hogy ő  megindokolja, hogy mért van szükség vizitdíjra, ezzel összemérhetővé  válik majd két egészségügyi koncepció. Hiszen nemcsak arról fogunk  beszélgetni, hogy a vizitdíj jó vagy rossz, hanem arról, hogy kell-e,  vagy nem. És szerintünk miért nem kell, mások szerint pedig miért kell.  Mi az az egészségpolitika, ami nem igényli a vizitdíjat, mégis előnyös  az emberek számára, mi az, ami pedig szükségszerűen magával hozza a  vizitdíjat és rossz az embereknek. Tehát, én azt gondolom, hogy az  ország előtt álló legfontosabb kérdésekről lesz szó a kampányban. És én  még egyszer megismétlem
- Nem ez a hatalmi logika, amiről  most...
- Nem. Én az emberek felől nézem a dolgot, és számomra  egy parlamenti választás sem arról szól, hogy ki fog kormányt alakítani,  meg arról, hogy melyik párt hány voksot kap.
- Hanem miről  szól?
- Hanem arról, hogy az emberek milyen irányba akarják  fordítani az ország szekerét. Én egy rendszerváltó demokrata vagyok.  Mindig is úgy gondoltam, hogy azért kell Magyarországon  többpártrendszernek lenni, hogy az emberek megismerhessék az ország  előtt álló lehetőségeket, utakat, és abból tudjanak választani. Tehát,  számomra azért nem teljes
- De a népszavazáson nem fordítunk  semmit, pici részletekről fogunk szavazni.
- Bocsánat,  dehogynem. Az emberek meg fogják mondani, hogy szerintük a mostani  egészségügyi rendszer az elfogadható, vagy nem. Meg fogják mondani
-  Azt fogom mondani, hogy akarok-e 300 forintot fizetni, vagy nem akarok  300 forintot fizetni.
- Nem, majd meg fogja látni szerintem,  amikor eljutunk a vitában, hogy Ön nap, mint nap azzal a vitával  szembesül ebben a stúdióban, máshol, újságokban, az emberek egymás  közötti beszélgetéseiben, hogy melyik a jó elképzelés az egészségügyről.  Az-e, amelyik üzleti alapra akarja helyezni és így magával hozza a  vizitdíjat?
- De, a népszavazási kérdés nem erről szól.
-  De, még egyszer mondom, hogy Ön szerint nem. Én azt gondolom, hogy meg  fogja látni, hogy nem lehet eldönteni a látszólag kicsinek tűnő konkrét  kérdéseket az egész nagy egészségügyi, oktatási rendszerbeli,  Magyarország jövőjéből visszakövetkeztetett nehéz kérdésekre adott  válaszok nélkül.
- Elnök úr! Akkor ezeket a kérdéseket miért  nem úgy fogalmazták meg, hogy akarják-e önök azt, hogy az egészségügyben  reformot hajtson végre ma Magyarországon bárki, vagy akarják önök azt,  hogy a felsőoktatás reformja véghez. Akkor miért nem reformokról  szavaztatnak minket?
- Két okból.
- 300 forintról  szavazunk.
- Két okból nem ezt kérdezzük. Az első, mert ez nem  lenne alkotmányosan érvényes kérdés. Másodsorban pedig azért, mert nem  az a kérdés Magyarországon, hogy az egészségügyben kell-e változás.
-  Hát de pont most erről beszélt, hogy erről fogunk dönteni.
-  Hogy milyen változás kell. Nem, hogy milyen változás kell. A mi  álláspontunk például, akik ugye ellenzékben vagyunk, az, hogy az az,  hogy egészségügyben kell változás, de az, ami most történik, egy rossz  állapotból, egy még rosszabb állapotba való eljutást jelent. Csöbörből…
-  De ez nem a vizitdíjon múlik.
- De nem az a kérdés, hogy a  vizitdíjon múlik-e, hanem, hogy ennek az egésznek a vizitdíj fontos  alkotóeleme. Ezért a vizitdíjról folyó vita kapcsán az egész elő fog  jönni. De én, nézze, szívesen beszélgetek arról, hogy milyen lesz majd a  népszavazási kampány, de azt javaslom, hogy adjunk egy kis esélyt az  életnek, nézzük meg, így lesz-e, térjünk erre vissza néhány hónap múlva.
-  Én értem, hogy mit mond, és változatlanul azt gondolom, hogy  elbeszélünk egymás mellett. Az, hogy a kampányban az egészségügy  átalakításáról fognak vitázni a politikusok, azt én várom. Mondják meg  nekem, kinek mi a koncepciója, hogy szeretné Ön, illetve az Ön által  képviselt politikai erő átváltoztatni, megváltoztatni, jobbá tenni az  egészségügyet. Mondják el a szocialisták, hogy ők meg miért így  csinálják. Én erre kíváncsi vagyok. De ott, a szavazófülkébe engem arról  kérdeznek, akarok-e 300 forintot fizetni, vagy nem akarok. Tehát,  mondhatja azt, hogy ez egy nagy, átfogó kérdés. Az, de ez majd a kampány  része lesz, én pedig arról szavazok, hogy akarok-e vizitdíjat, vagy  nem. Ez egy kicsi része.
- És mégis a voksával azt fogja  mondani, igen, de a voksával mégis, miután a 300 forintos vizitdíj, ami  nem is 300 egyébként mindenkinek, ez egy bonyolultabb dolog, már van  600, meg 1000 forintos is, és ki tudja, mit hoz a jövő. Tehát, nem  egyszerűen pénzről szavaz. Meg fogja látni, hogy óhatatlanul Ön is,  mindannyian részei leszünk annak a vitának, hogy így menjenek-e tovább a  dolgok, vagy változtassunk rajta. És aki azt mondja, hogy így mennek  tovább, az a vizitdíj mellett fog szavazni. És aki azt fogja mondani,  hogy nem, ne így menjenek tovább a dolgok, mert egy, nem erről volt szó,  kettő, becsaptak bennünket, három, rossz az az irány, amit  választottunk, azok pedig nemmel fognak szavazni.
- Tudja,  amiről most beszél, arról, azokra a kérdésekre 2010-ben fogunk  válaszolni, az országgyűlési választásokon. Azt mondjuk, hogy ezek a  dolgok nem így képzeltük el, hogy így menjenek, nem szavazunk többet  erre a kormányra, ezekre a pártokra. Vagy azt mondjuk, hogy nekünk ez jó  ez az irány, továbbra is rájuk fogunk szavazni. Ez a választás, de ez  országgyűlési választás.
- De ezt Ön eldöntheti, ha van ehhez  hatalma. Szerintem Magyarországon senkinek nincs hatalma ahhoz, hogy  eldöntse az emberek helyett, hogy ők miről akarnak szavazni. Szerintem  ma Magyarország polgárainak nagy része ki akarja mondani, hogy ez így  nem mehet tovább.
- Ezt honnan veszi?
- Hát itt élek  ebben az országban.
- De, azt hogy ez emberek nagy része ki  akarja mondani, hogy ez így nem mehet tovább. Mi? A 300 forint?
-  Nem. Az elhibázott egészségügyi reform.
- De, nem azt mondja  ki a népszavazáskor. Megint ott járunk, ahogy elkezdtük a beszélgetést. 
- De, majd meg fogja látni, hogy a 300 forintos vizitdíjról szóló  szavazás valójában ezt fogja kifejezni. Én csak ennyit mondok.
-  Tehát, most ezzel azt mondja, hogy ennek ugye egy távlati üzenete lesz,  és akkor megint ott vagyunk, ahol kezdtük a beszélgetést, hogy hogyan  tovább. Tehát azt mondják, mondjuk, az emberek, hogy nem kell vizitdíj,  tehát mondjuk azt, hogy nem, nemet mondanak az egészségügy ilyen formájú  átalakítására, hazamennek a népszavazás napján. Mi lesz utána? Mit  tudnak tenni az emberek?
- Sőt, zárójelbe jegyzem meg, hogy  miután a társadalombiztosításról szóló törvénybe is belevarrták, vagy  beletolták, vagy beleszúrták a vizitdíj, meg a kórházi napidíj dolgát,  ha ezt a szavazást, a vizitdíjat és a kórházi napidíjat eltörölni akarók  többségével zárjuk, akkor módosítani kell ráadásul még, egy most éppen  elfogadás alatt lévő törvényt is. Tehát még ráadásul jogi értelemben is  szélesebb a hatása ennek a igennek.
- Csak változatlanul az  álláspontom az, hogy Ön az, aki sulykolja az emberekben, hogy ez több  lesz, mint egy népszavazás, vagy három kérdés, vagy nem tudom hány  kérdésről szóló népszavazás. Holott a végeredmény az lesz, hogy  népszavazási kérdéseket tesznek fel nekünk, azokra a kérdésekre  válaszolunk, és hogyha nem mondja meg, hogy ennek mi lehet a folytatása  az én szempontomból, a választó szempontjából, mit tudok a továbbiakban  tenni, hogy az akaratom érvényesüljön, akkor nem tudok ettől  elrugaszkodni, hogy Ön csak sulykolja azt, hogy ez választás, holott nem  az.
- Hát, de még egyszer megismétlem: 2006-ban becsapták az  országot, hazudtak az embereknek, azt mondták, hogy nem lesz vizitdíj,  nem lesz fizetős egészségügy a járulékon túl. Arra a kérdésre, hogy  lesz-e tandíj, letették a nagyesküt, a becsületszavukra adták, hogy ők  sosem fognak bevezetni tandíjat. Sőt, meg voltak sértve, amikor valaki  merte föltételezni, hogy nem biztos, hogy fölfedték a valódi  szándékaikat. Tehát az egész országot becsapták. Az országnak nem volt  módja arra, hogy megvitassa, hogy szükség van-e egy olyan felsőoktatási  átalakulásra, aminek lényegi része a tandíj, hogy szükség van-e egy  olyan átalakításra az egészségügybe, amihez vizitdíj, meg kórházi  napidíj is kapcsolódik. Nem beszélve, hogy arról végképp nem kérdezték  meg az embereket, csak ez most nem tartozik ehhez a népszavazáshoz, hogy  mondjuk a biztosítási rendszert akarják-e üzleti alapúvá tenni, vagy  nem. Tehát, az embereket becsapták, elvették tőlük az értelmes vita  lehetőségét. Én annyit merészelek csak most mondani Önnek, hogy az  emberek visszakapják az értelmes vita lehetőségét és maga a vita,  következésképpen a döntés is, hogy mondjam, szellemi, lelki, politikai  értelemben, nem jogilag beszélek most. Szellemi, lelki, politikai  értelemben messze túlmutat azon, mintha egy közönséges részletkérdésben  tartott népszavazáson esnénk túl.
- Választási kampányban  mindig mindenki igazat mond? Önök csak igazat ígértek, amiről tudták,  hogy biztos meg tudjuk valósítani?
- Ez is egy érdekes kérdés.  Az ember törekedjen erre, és próbáljon mindig a valódi szándékai szerint  beszélni. De itt nem arról van szó, hogy ilyen kicsiket tévedtek. Hanem  azt mondták, hogy erre megyünk, és a választás során erre indultak. Ez  nem tévedés, nem arról van szó, hogy egyet mondtak, de kettőt csináltak,  hanem az irányt illetően hazudtak. Azt mondták ebbe az irányba fogunk  menni. Magyarországon ilyen lesz az egészségügy, ilyen lesz az  oktatásügy és e helyett ebbe az irányba indultak. Tehát, itt nem arról  van szó, hogy előfordul-e egy pártelnökkel, hogy letagadtatja magát a  telefonba a titkárnőjével, azt mondja, hogy nem vagyok benn, pedig bent  van. Ez se szép dolog egyébként.
De nem erről beszélünk, hanem arról,  hogy azt mondták embereknek, hogy nem lesz tandíj, bátran szavazhatsz  rám, ha van két gimnazista gyereked, amikor mi fogunk kormányozni, Te  anyagi okokból biztos nem kerülsz olyan helyzetbe, a ne tudd őket  iskolába járatni, mert Magyarországon megmarad a felsőoktatás  nyitottsága, úgy, ahogy eddig volt. Tehát, itt irányokat illetően  történt hazugság és félrevezetés. És ezért gondolom úgy, hogy jót tesz a  demokráciának, ez nem pártkérdés. Jót tesz a magyar demokráciának, ha  két év elteltével az emberek mégiscsak megkapják a lehetőséget arra,  hogy az életük fontos kérdéséről értelmes vitát folytathassanak.
-  A vitáig abszolút egyetértünk. De, még mindig nem tudom, mi lesz a  népszavazás másnapjától kezdve. Én, mint szavazó, kvázi nép, mit tudok  tenni?
- Hát, amit majd szeretne. Mit szeretne Ön tenni?
-  Hát, én majd szavazok saját belátásom szerint, aztán várom, hogy a  kormány meg arra lesz kényszerítve, hogy döntsön a szerint, hogy hogyan  szavaztunk a népszavazáson.
- 10 millió ember közül egynek a  véleményét már ismerjük. Én nem tudom megmondani, hogy Magyarország  polgárai hogyan kívánnak majd érvényt szerezni a népszavazási  döntésüknek.
- De hogyan szerezhetnek érvényt? Mondjon  valamit, mert ezek a mondatok nagyon veszélyesek. Elhangoznak és itt  lebegnek a levegőben.
- De, miért veszélyesek ezek?
-  Azért, mert hogyha a nép érvényt szerez az akaratának, de nincsen  választás, a legkisebb, vagy legrosszabb, ami történhet egy kormány  szempontjából, hogy előrehozott választás lesz.
- A kormány  szempontjából nem mindig a legrosszabb. A mai kormány szempontjából ez  inkább jobb volna, mint rossz.
- A mai kormány biztos nem  örülnének neki.
- De, ezt tegyük zárójelbe.
- Mondjuk,  előrehozott választás lesz. De, ha nem, meg egyáltalán ki fogja és  milyen eszközökkel kikényszeríteni az előrehozott választást? De, ha nem  erről beszélünk, akkor miről? Népfelkelésről, vagy miről beszélünk?
-  Még egyszer mondom, szerintem senki nem vindikálhatja magának azt a  jogot, hogy előre megmondja az emberek helyett, hogy ők mit fognak  tenni, vagy mit tegyenek. Majd tesznek, amit jónak látnak. Én csak azt  tudom mondani, hogy mindig olyat tegyenek, ami belül marad a békesség,  az erőszakmentesség határán, és ami a magyar demokráciát erősíti. De  azon belül mindent bátran tegyenek meg. Tehát én nem abban a fölfogásban  gondolkodom, ami engem az egypártrendszerre emlékeztet, hogy az ember  ül otthon, egyik, vagy másik párt híveként és várja, hogy valamelyik  pártvezér megmondja neki, hogy mit kell tenni. Tehát, én az egész  rendszerváltásban nem azért vettem részt, hogy ezen túl ne egy párt,  hanem kettő, meg három mondja meg ezt. Hanem azért, hogy az emberek  végre autonóm módon eldöntsék.
- Igaza van, de szerintem  ugyanilyen veszélyes az, hogyha az egyik legnagyobb magyarországi párt  elnöke folyamatosan elhúzgálja a mézesmadzagot az emberek orra előtt.
-  Nem tudom, pontosan milyen mézesmadzagra gondol. Szerintem az a
-  Az, hogy ez választás lesz, az a mézesmadzag.
- De, még egyszer  mondom, a választás, ezt fönntartom, arról szól, hogy az emberek  eldöntik, hogy számukra a fontos kérdéseket tekintve az ország erre,  vagy erre az irányba haladjon.
- De, ebbe belebukhat a  kormány?
- Hát, ezt nem tudom megmondani. Nem zárhatjuk ki. Ön  szerint belebukhat?
- Szerintem nem. Egy népszavazásba mért  bukna bele?
- Hát, akkor egy véleményt megint ismerünk.
-  És az Ön véleménye?
- Én azt gondolom, hogy bármi megtörténhet a  népszavazás után.
- De, mitől bukna meg a kormány?
-  Hát nézze, én ennek a kormánynak
- Attól, hogy visszavonja a  vizitdíjat, a tandíjat, kórházi napidíjat, ez egy bukás?
- Még  egyszer szeretném ehhez, hogy ennek a kormánynak a fejével nem tudok  gondolkodni, mert ez a kormány becsapta
- A saját véleményére  vagyok kíváncsi.
- De nem mi vagyunk kormányon. Akkor  megmondanám, mit fog tenni a kormány a népszavazás után, ha mi lennénk  kormányon. De most nekem olyan kérdést tesz fel, ami engem nem illet,  mert nem vagyunk kormányon. És ennek a kormánynak a fejével, még ha  szeretnék is válaszolni az Ön kérdésére, sajnos nem tudok gondolkodni,  mert ez a kormány becsapta az embereket, átverte őket.
- De ez  egy kitérő válasz, Elnök úr, ez egy kitérő válasz.
-  Félrevezette őket, már régen le kellett volna mondania, már régen be  kellett volna látni, hogy az ország irányíthatatlan, egy évet  vesztegetett el Magyarország, mert, amit a kormány akar, azt az emberek  nem fogadják el, amit az emberek akarnak, azt meg a kormány. Ezért, egy  éve vesztegel Magyarország, a helyzet egyre rosszabbá válik, és az  emberek szeretnének ebből valahogy kiszabadulni.
- De, mi az,  hogy az ország irányíthatatlan, meg vesztegel, az mit jelent?
-  Hát, hogy nem megyünk előre, nem jutunk egyről a kettőre, hátrafele  megyünk.
- Gazdasági területen?
- Minden szempontból.  Életminőség szempontjából, oktatásunk színvonalát, a gyerek  iskoláztatási lehetőségeit, a megélhetést tekintve. Hát, minden  szempontból, az ország, legjobb esetben azt tudom mondani, hogy  vesztegel, de a legtöbb területen hátrafele megy.
- Válságba  vagyunk?
- Hát, egy szociális válság van kibontakozóban  Magyarországon, egy nagyon súlyos szociális válság, ami nem egy-két fog  tartani.
- Ha csak a magyarországi fogyasztást nézzük, hogyha a  béreket nézzük, akkor nem vagyunk válságban.
- Hát a  statisztikus biztos azt nézi, én mást nézek.
- Ön mit néz?
-  Én azt nézem, hogyha egy ember dolgozik becsületesen egy hónapon  keresztül, akkor ki tud-e jönni a fizetéséből. És, ahogy az idő múlik,  egyre több mindenre futja a fizetéséből, vagy egyre kevesebbre. És ma  azt tudom mondani, hogy Magyarországon azoknak az embereknek a száma  rohamosan nő, akik becsületesen dolgoznak egy hónapot és mégsem tudnak  kijönni hónap végén az összegből, mert nem tudják fedezni a megélhetés  költségeit meg a gyereknevelés költségeit. Ezeknek a száma nő.
-  De azt ugye nem állítja, hogy ebben az országban, vagy bárhol lesz  egyszer egy olyan állapot, amikor mindenki azonos módon részesül a  javakból, és azonos módon, vagy szinten fog élni. Ezt tanították jó pár  évtizeden keresztül, hogy majd ez lesz a kommunizmusban.
- Ezt  nem állítom, de van e helyett más, amit állítok. Hogy egy olyan  Magyarország lehetséges, hogyha az ember becsületesen dolgozik 8 órát,  akkor tisztességesen megél belőle ő maga is, meg a gyerekei is, sőt, még  iskoláztatni is tudja őket. A tandíj nem akadályozza meg, hogy a  gyereke egyetemre menjen, és a vizitdíj, meg a napidíj, meg egyéb  fizetős egészségügy nem zárja ki őt abból a lehetőségből, hogyha beteg  meggyógyuljon.
- Mert most arra van adat, hogy valakit kizár a  vizitdíj a gyógyulás lehetőségéből?
- Kedves szerkesztő  asszony, hát, ha megnézi a számokat, amikkel kapcsolatosan a fönntartás  persze időnként indokolt, akkor azt látja, hogy ma sokkal kevesebben  mennek orvoshoz, mint korábban.
- És az biztos, hogy azért van  egyrészről ez lehet baj…
- Hát ne haragudjon már…
-  Önnek is lehet igaza, meg nekem is.
- De, bocsánat, azért  álljunk meg egy pillanatra. Én udvarias vagyok, és persze Önnek lehet  igaza, nekem nem mindig.
- Nem, mind a kettőnknek lehet igaza.
-  De nem hiszem. Ugyanabban a tárgyban az elég nehéz elképzelni. Én azt  akarom mondani Önnek, hogy az jó volna, ha azért menne egyre kevesebb  ember az orvoshoz, mert nem betegszik meg. Tehát, mondjuk az  egészség-megőrzési programok, az iskolai testnevelés sikeressége,  hatékonysága, az idősek gondozási rendszere az egyre jobban és  hatékonyabban működne. De, nem ezt tapasztaljuk. Azok egyre rosszabban  működnek, és közben egyre kevesebben mennek orvoshoz. Ezt azt jelenti az  én számomra, hogy igenis vannak emberek, nem kevesen, sok tíz- vagy  talán százezren is Magyarországon, akik, bár úgy érzik, hogy most el  kéne menni az orvoshoz, mégsem teszik meg. Ez rossz. Ez rossz hír egy  társadalom számára, nem jó, nem megtapsolni való dolog, hanem olyasmi,  amitől egy magamfajta közéleti embernek az a véleménye, hogy valami  rosszul működik.
- Akkor most mondom az én igazamat. Ebben az  országban sok tíz- vagy akár százezer ember van, aki eddig azért járt  orvoshoz, mert jobb ezt a vérnyomást egy kicsit megméretni, jó azzal az  asszisztenssel elbeszélgetni, nincs is otthon elég gyógyszer, vagy mégis  van, mindegy, íratok fel. Nagyon sok volt az indokolatlan orvos  látogatás.
- De ezt komolyan gondolja? Ne haragudjon.
-  Európában élenjárunk az orvos látogatások számában, annyira, hál  Istennek, nem vagyunk beteges nemzet. Biztos, hogy van ilyen is. És  biztos, hogy Önnek is igaza van, van olyan, hogy valaki a vizitdíj miatt  azt mondja, hogy inkább nem megyek, már voltam. Azért mondtam, hogy  mindkettőnknek van igaza, de nem mondhatjuk csak az egyik igazságot.
-  Hát, biztos előfordul ilyen is, de bocsánat, azért az, hogy mondjam, az  a jelenség, arról a jelenségről mondjunk véleményt, hogy pénzügyi  korlátok miatt ma emberek nem mennek el. Ez rossz dolog. Hát én ezt  megértem, hogy az Egészségügyi Minisztérium meg a kormány az Ön  álláspontját osztja, ők azt mondják, hogy ez egy jó hír.
- De  valaki mondta már azt Önnek, vagy valamilyen adatot láttunk erre,  segítsen, hogy emberek azt vallották, hogy azért nem mennek…
-  Hát, hogyne.
- …orvoshoz, mert vizitdíjat kell fizetni?
-  Ha ki tetszik menni az utcára, és megkérdezi az embereket, sok  közöttük, talán a kelleténél is hamarabb olyat
- De, most Ön  ezt az állítását arra alapozta, hogy járkál az utcán és kérdezi az  embereket?
- Hát nézze, én egy parlamenti képviselő vagyok,  nekünk több mint 150 parlamenti képviselőnk van. Hát 176  választókerületi elnökkel vagyok napi munkakapcsolatban.
- És  ők azt mondták?
- Hát hogyne.
- Ezt a jelzést kapják.
-  Hát hogyne. De, hát én javaslom, hát meg is vagyok döbbenve, megmondom  őszintén, hogy
- Én is meg vagyok döbbenve, mert hogyha most  egy szocialista politikus ülne itt, akkor ő meg biztos azt mondaná, hogy  választókörzetből azt mondják az emberek, hogy hát fiam, nem örülünk  ennek a vizitdíjnak, de már nincs akkora sor a háziorvosnál, mert Juli  néni nem jár oda beszélgetni.
- És az jó?
- Mi?
-  Hogy a Juli néni úgy döntött, hogy nem fog elmenni az orvoshoz.
-  Nem jár oda beszélgetni? Az azért nem annyira hátrány.
- Én, én  az, hogy az egészségügy problémáiért a betegeket tegyük felelőssé, hogy  azért nem tudja megoldani az egészségügy a problémáinak egy részét,  mert az emberek indokolatlanul orvoshoz járnak, hát, nézze, ezen én  egész meg vagyok döbbenve, megmondom őszintén.
- Hát most  megdöbbenhetünk egymás kijelentésein, ez csak egy szelete az  egészségügynek, de ez is egy létező probléma volt. Ezért mondtam, hogy  szerintem mind a ketten tudunk mondani igazságokat.
- Hát,  hogyha ilyen probléma van, hogy vérnyomás, akkor ki kell menni a  nyugdíjas otthonba és ott is vérnyomást kell mérni. Nem ez a megoldása, a  kitaláljuk azt, hogy 300, meg 600, meg 1000 forintos vizitdíjakat  szedünk és ezzel távol tartjuk az embereket az orvostól. Hát, jó, tegyük  föl, hogy ez a jelenség, amit Ön mond, létezik, akkor ez egy jó  megoldás?
- De, máshol is csak hülyék irányítják az  országokat, ahol bevezették a vizitdíjat? Tehát, csak rossz megoldásokat  vezetnek be mások is?
- Én nem tudom, hogy másik országban  mikor mi a jó megoldás, mert nem hiszek abban, hogy ami egyik országban  jó, az föltétlenül jó nálunk is. De azt tudom, hogy itt és most  Magyarországon olyan hatása van ennek, ami szerintem inkább  szégyellendő, negatívumként említendő, fájdalom és nem pedig örömhír.
-  Hát, Önnek ezt jelzik a képviselő társai és a fogadóórákon a megjelent  lakosság egy bizonyos része. A közvélemény-kutatási adatok meg azt  mondják, akárhányszor megkérdezték az embereket, hogy mi a véleményük a  vizitdíjról, nem dőltek hanyatt és nem óbégattak, hogy ez most egy  teljesen fölösleges és megterhelő lenne. Láttunk ilyen felméréseket.
-  Látja, ezek azok a viták, amiket a választási kampány előtt érdemes  lefolytatni. Az emberek majd eldöntik, és utána a kormánynak a szerint  kell kormányozni. Most ez nem történt meg, most majd az emberek ezt el  fogják dönteni ebben a vitában is, ami most közöttünk zajlik, az emberek  majd véleményt fognak mondani.
- Ez így igaz. Csak  változatlanul, ugye aztán itt tovább lépünk ezen a kérdésen, azt  gondolom, hogy akkor lenne ez egy kicsit reálisabb, vagy akkor kapnánk  reálisabb képet, hogyha azt kérdeznénk az emberektől, nem azt, hogy  akar-e fizetni tandíjat, vizitdíjat, kórházi napidíjat, hanem, akarja-e  az egészségügy reformját, akarja-e az oktatás reformját, és így tovább.  Ezek túl populáris kérdések. Ha Öntől azt kérdezi valaki, hogy Elnök úr,  akar többet fizetni a boltba 2 forinttal, vagy nem akar többet fizetni?  Hát persze, hogy azt mondja, hogy nem akar többet fizetni.
-  De, szerintem ez a probléma most megoldódott, mert azzal, hogy a kormány  végre előbújt és azt mondta, hogy érdemi kérdésnek tekinti a  népszavazást, részt vesz benne, az emberek ezeknek a kérdéseknek a  megvitatásának tanúi lehetnek, illetve maguk is részt vehetnek benne.
-  Hát, vitatkoztunk most mi már az elmúlt x percbe, erről vitatkoztunk.
-  Nem, erről még nem vitatkoztunk, hanem arról vitatkoztunk, hogy a  politikus dolga-e, hogy eldöntse az embereknek, hogy mit kell tenni a  népszavazás után. Erről vitatkoztunk, nem arról, hogy mi a jó  egészségügy és mi a rossz.
- De ezt a kérdést Ön lebegteti  folyamatosan, hogy ez egy választás, választás, választás, meg, hogy  ebbe belebukhat a kormány. Nem igaz, hogy nem kell valamit cselekednie,  de ez egy ügydöntő népszavazás, tehát, a kormánynak, hogyha eredményes  lesz a népszavazás, akkor bizony vissza kell ezeket az intézkedéseket  vonnia. Pont. És még mindig nem tudok, lépjünk túl.
- A  különbség közöttünk az, hogy én mindig azt mondom, hogy a demokráciának  az a lényege, hogy az emberek döntenek a kormány sorsáról is, arról is…
-  De most nem a kormány sorsáról döntenek.
- De, de mindig,  minden…
- A népszavazáson?
- …pillanatban döntenek az  emberek a kormány sorsáról, mert egész addig, amíg az emberek eltűrik,  hogy egy kormány azt tegye, amit tesz, és nem tiltakoznak ellene olyan  erővel, ami a kormányt a szándékának a megváltoztatására kényszerítené,  addig az emberek, ha kényszerűen is, de elfogadják azt, ami van. De,  hogy mikor tesznek így és mikor másképpen, az az emberekre tartozik. Én  jobban bíznék bennük, mint Ön.
- Én, szerintem én bízok az  emberekbe, és nem tudom, hogy Ön mivel hitegeti őket, hogy majd  dönthetnek valamiről. Igen, dönthetnek a vizitdíjról, hogy fizetnek,  vagy nem fizetnek, dönthetnek a tandíjról, hogy kell, vagy nem kell, a  kórházi napidíjról, hogy kell, vagy nem kell. Erről dönthetünk mi  emberek...
- De Ön nem érzi ezt a…
- …és pont, vége.  És semmi másról nem dönthetünk onnantól kezdve, Ön pedig hiteget minket.
-  Ön eldönti helyettünk, hogy miről fogunk dönteni. Például én…
-  Mert a népszavazás erről szól.
- De Ön szerint. De mért nem  engedi meg például nekem, mint egy népszavazó állampolgárnak, én úgy  gondolom, hogy arról is véleményt fogok mondani, túl a konkrét  kérdéseken, hogy ez így nem mehet tovább.
- De miért, odaír  valami megjegyzést a lapra, vagy hogy mond véleményt?
- Hát, ezt  gondolom. És aztán ezt mondom is. Az emberek is ezt mondják. Hát, majd  figyelje meg, az egy rossz vita, amikor arról beszélgetünk, hogy vajon  mit gondolnak az emberek. Na de hát azért Magyarországon az emberek, én  úgy tapasztalom, hogy most már egyre inkább elsöprő többsége az, azt  mondja, hogy
- Ön beszél folyamatosan az emberek nevében, én  egyszer sem mondtam azt, hogy az emberek azt gondolják ebben az  országban, hogy, Ön viszont mindig az emberekre hivatkozik, amikor  szerintem a saját gondolatait, vagy saját vágyait fogalmazza meg.
-  De bocsánat, az én dolgom az, hogy képviseljem az embereket a  politikában. Hát ha nem róluk, bocsásson meg nekem egy pillanatra, ha  nem engedi meg nekem…
- De…
- …vagy, ha bárki nem  engedi meg egy politikusnak azt, hogy az embereket képviselje a  politikában, akkor mitől politikus? Én persze a saját gondolataimat is  képviselem, ez egy fontos dolog, de a dolgom az mégiscsak az, hogy az  emberek véleményét, álláspontját és érdekét próbáljam a politikával  képviselni. Egész kormányzásnak semmi másról nem szabad szólnia, csak  arról, hogy a felhatalmazást adó polgároknak, Magyarország  állampolgárainak, hogyan és mitől lesz jobb az életük. Erről szól a  kormányzás. Semmi másról.
- Én nem vagyok pszichológus, de  ilyenkor, amikor azt mondja, hogy ez egy előrehozott választás, akkor,  amikor azt mondja, hogy ebbe belebukhat a kormány, és majd az emberek  megmondják, hogy hogyan, nem a saját vágyait fogalmazza meg? Legyen már  előrehozott választás, bukjon már meg ez a kormány.
- De én a  saját véleményemet kimondom, én örülnék, ha a kormány végre belátná,  hogy minden egyes perc, amit hatalomban tölt, az Magyarországnak rossz.  És örülnék annak, ha megtalálná a formáját a kormány maga annak, hogy  ezen változtatni lehessen.
- Ezért mondja, mert  Magyarországnak rossz, vagy azért, mert Ön miniszterelnök szeretne lenni  minden áron?
- Nézze, én eddig is vállaltam a miniszterelnöki  megmérettetéseket, ha értelmes munkát lehet végezni, én mindig  elvállalom a munkát. A miniszterelnökség sem pozíció, hanem munka a  számomra. Azt majd a választópolgárok el fogják dönteni, hogy nekem,  vagy a Fidesz más vezetőinek mikor, hova kell állniuk, és hol kell  szolgálniuk az országot. Most nem erről van szó. Arról van szó, hogy az  én személyes véleményem az, hogy az ország megbénult, vesztegeti az  idejét, egyetlen reformot sem tud a kormány átvinni. Lényegében, amihez  hozzányúlt, ott a káosz és a baj jelei ma növekednek. Ezért elemi érdeke  Magyarország polgárainak, hogy ebből a patthelyzetből, ebből a  bénultságból az ország minél hamarabb kiszabaduljon. Tehát, nekem az a  véleményem, már egy évvel ezelőtt is az volt, tehát a kormány  lelepleződésekor, amikor kiderült, hogy nem egyszerűen füllentett, hanem  szándékosan hazudott, mikor bevallották, hogy az ország azért van ilyen  rossz helyzetbe, mert ők nem kormányoztak két éven keresztül. Hát, ha  ez bekövetkezik, az én fölfogásom szerint, elvész az esélye egy  kormánynak arra, hogy sikeresen irányítsa az országot, el is veszett  szerintem.
- Bevallja a hibáit, akkor minden esély elveszett?
-  Hát nem bevallotta. Először is egy titkos párt őszödi gyűlésen egymás  között, egymásnak bevallották, aztán lelepleződtek. Ha bevallotta volna,  még lett volna esélye. De valójában lelepleződött, lebukott. Ez tovább,  hogy mondjam, a beszédek tartalmát illető kérdéseken túl, maga a mód,  ahogyan a fölszínre került, és nyilvánvalóvá vált mindenki számára  visszavonhatatlanul, hogy egy szervezett hazugságnak lettünk áldozatai,  ez a mód maga is aláásta a későbbi kormányzás lehetőségeit. Tehát, nekem  nincs arra szükségem, hogy a maga véleményét ráerőltessem az emberekre,  hanem azt akarom csak, a magam véleményét elmondom, mint ahogy most  Önnek elmondtam, de azt akarom, hogy az emberek érezzék, hogy nyitva van  a lehetőség: igenis, egy demokráciában az embereken múlik, hogy egy  kormány meddig van hatalmon. Egy demokráciában
- Döntsék el az  emberek, hogy mit kell tenniük a népszavazás után.
- Egy  demokráciában az embereken múlik az, hogy egy kormány mit tehet meg, és  mit nem tehet meg. És, ha az emberek összefognak, akkor igenis hiába  érzi magát erősnek jogilag egy kormány, az emberek korlátok közé tudják  szorítani.
- Az alkotmány négy évet említ.
- De nincs  ennek jelentősége.
- Nincs jelentősége, hogy az alkotmányban  négy év van?
- Hogy az azt jelenti, hogy négyévente kell lennie  választásnak. Hát, hamarabb lehet, nem tiltja el. Azt akarja mondani,  hogy tiltja?
- Nem, de döntsék el az emberek, hogy most  például mit kell tenniük annak érdekében, ha úgy érzik, hogy legyen  előrehozott választás.
- Nézze, politikai, ez a gondolkodásmód,  amit most próbálok maga is megérteni az Ön kérdéseiből. Ugye az valóban  forgatókönyvekben gondolkodik. Az egy olyan társadalomképet mutat nekem  az Ön kérdéseinek az összessége, hogy kell lenni valami előre elgondolt  akaratnak, ami megmondja, hogy most ezt tesszük, abból ez következik, a  végén ide jutunk, és a hatalomra nézve ennek ez a következménye. Ez nem  az én logikám. Nem az én világom. Nem az én beszédmódom. Én abban  hiszek, még egyszer mondom, a rendszerváltás óta megingathatatlanul  hiszek abban, hogy a politika arról szól, hogy az embereknek elmondjuk a  valóságot, megmutassuk a helyzetet, segítsük nekik kibontani, hogy  milyen lehetőségek vannak előttük, és hozzásegítsük őket ahhoz, hogy  meghozhassák a döntéseket, amiket ők akarnak. És nem pedig egy  egypártrendszeri logikát vigyünk át többpártrendszerbe, ahol a  politikusok megmondják az embereknek, hogy milyen forgatókönyvet  hajtsanak végre.
- Isten ments, azon már hál Istennek, túl  vagyunk.
- Szerettem volna tisztázni, hogy nem egyszerűen  részletkérdésben van közöttünk vita, hanem
- Szerintem ezt  mindenki látta, és hallotta, hogy nem ezt számoltam.
- Máshonnan  megyünk a közélet felé. Tehát…
- De, én nem ebből az  irányból. Egész egyszerűen hazardírozásnak gondolom azt, hogy hogyha  valaki, valamit felvet, viszont nem mondja meg világosan a  következményeket az embereknek, akiket képvisel és akikhez beszél, hanem  azt mondja, hogy idáig mondom, hogy ezek a fontos kérdések, amiről  dönthettek, onnantól kezdve meg döntsetek, hogy mit akartok a kormánnyal  tenni.
- Hát, ezekről a kérdésekről is ők fognak dönteni, sőt,  ők döntötték el, hogy akarják-e, hogy ezekben a kérdésekben legyen  népszavazás. Ezért gyűjtötték, gyűjtöttük össze azt a rengeteg aláírást,  mert az emberek akarták, hogy legyen.
- Na, mi van a többi  kérdéssel? Például a patikán kívüli gyógyszerforgalmazással kapcsolatban  már lemondtak a népszavazásról, erről a kérdésről. Le fognak mondani a  másik kettőről is? mert hogyha erre azt mondják, hogy a patikakérdés már  nem érheti be a másik három kérdést...
- Mi örülnénk, ha  beérné.
- Akkor ezek szerint az egészségügyről szóló, illetve  a, mi a második?
- A föld és a…
- Föld, föld. Tehát a  földkérdésről és az egészségügy tulajdonlásáról szóló, vagy egészségügyi  intézmények tulajdonlásáról szóló kérdés sem érheti be a másik hármat.  Azokról is lemondanak?
- A kórházakról már az Alkotmánybíróság  alulállta a kérdésünket, tehát az már korábban elesett, mikor azt  mondta, hogy volt már benne népszavazás, és miután a parlament nem  alkotta meg a szükséges törvényeket, ezért fölfüggesztette az eljárását.  Tehát ebben a pillanatban abban nem lehet népszavazást tartani. A föld  ügyben nem tudom mit fognak mondani, azt majd meglátjuk. A kórház  ügyben, bocsánat, a patikaügyben azt mondta, hogy lehet, de azt meg nem  tudjuk már fölzárkóztatni a másik három kérdéshez, és csak patikaügyben  egy külön népszavazást tartani ezt ma nem tartom egy értelmes  álláspontnak, bár a kérdés fontos.
- Gondolom, a föld ügyben  sem. Tehát, hogyha akkor, ha a patika nem éri be a másik hármat, akkor  most már a földkérdés sem fogja beérni a másik hármat.
- A  földkérdésben meg kell várnunk szintén az Alkotmánybíróságnak az  álláspontját, merthogy a földkérdésnek is van előélete. Egyszer már  Magyarországon összegyűjtöttek elegendő számú aláírást, csak a  népszavazás aztán végül elmaradt. Tehát, ezeket a bonyolult jogi  kérdéseket meg kell válaszolja az Alkotmánybíróság. Nem föltétlenül
-  Jó, de hát az időtényezőn nem változtat. Ha az egyik nem érheti be,  akkor a másik se.
- Majd meglátjuk, hogy mikor fognak dönteni a  földkérdésről az Alkotmánybíróság és, hogy mikor mondhatunk erről  véleményt. Majd meglátjuk. Még az is előfordulhat, hogy más kérdésekre  is igent mondanak, valaki kezdeményez népszavazást, és akkor azt  utolérheti ez a kettő. Ezeket én megint nem látom előre, de nem is  dolgom.
- Egyébként, ha nagyon akarnák, utolérné.
-  Nem tudja, kiszámoltunk mindent. Tehát a…
- Igen?
-  Igen. Tehát ma a dolog az úgy áll…
- Most 48 óra alatt  összeszedték ebből a három kérdésből…
- De akkor se tudjuk.
-  …az aláírásokat. Tehát most 48 óra alatt, mondjuk összeszednék a  patika…
- De rendben volna, de akkor se tudjuk.
-  Akkor még van 45 nap.
- Még több is van. Több is lesz szerintem,  még akkor se éri utol. Tehát nem. Eljárásjogilag az már nem lehetséges.  Úgyhogy inkább örüljünk a másik háromnak. Nézze, én, ha jól emlékszem,  egy évvel ezelőtt, októberben volt egy éve, hogy Semjén Zsolt barátommal  és képviselő társammal kezdeményeztük ezt a népszavazást. Egy év óta  harcolunk, hogy legyen belőle valami. Ön is látta, ennyi gánccsal,  cselvetéssel, csapdával és nem is tudom, mikor találkoztam utoljára,  pedig már 20 éve koptatom a parlamentnek, bocsánat, 17 éve koptatom a  parlamentnek a padjait, és azt kell mondanom, hogy mindent megtettek,  hogy a népszavazás ne történjen meg, és hogy három fontos kérdésben  mégis sikerült ezt kiharcolni, ezt én óriási sikernek tekintem. Részben a  sajátunk, de még inkább a választás, a népszavazási aláírásban  közreműködő polgárok sikerének. Ez nagy tett.
- Igazából ezt  sem értem, hogy miért szapulják és szidják azokat az intézményeket,  amelyek tették a dolgukat. Azt, hogy egy népszavazás elbírálása,  hitelesítése, megtámadhatósága, ennyi helyen biztosítva legyen, erről  önök, politikusok határoztak nem is olyan régen.
- Ugye, ezt  most nem mondja komolyan?
- Nekem minden szakértő azt mondta,  akkor, maikor Semjén Zsolt barátjával és képviselő társával kihirdette a  népszavazási kezdeményezést, meg a témákat, akkor minden szakértő itt a  stúdióban azt mondta, hogy másfél év egy népszavazási kérdés. Nekem  Tóth Zoltántól elkezdve mindenki ezt mondta. 13 ponton lehet megtámadni a  népszavazás kérdését.
- Az egy más dolog, hogy nem meg is  támadták. Miért is?
- Miért is?
- Hát miért is?
-  Mert fontos kérdések, nem?
- De hát bocsánat, a megtámadás azt  jelenti, hogy mégse legyen benne népszavazás. Azért támadták meg, hogy  ne lehessen népszavazás. Nem azért támadták meg, mert másik kérdést  akartak helyette. Azért támadták meg tízen valahányszor, hogy ne  lehessen, hogy valamelyik fórum azt mondja ki, hogy nem. Tehát, valakik  nem akarták a népszavazást.
- Vagy azt mondták, hogy  alkotmányosan aggályos szerintük.
- Bocsánat, de az  Alkotmánybíróság, és most akkor a határidőkön lépjünk túl, ugye azzal a  helyzettel is szembetalálta magát, hogy az Országos Választási Bizottság  az Alkotmánybíróság bíróság döntése ellenére járt el. Ott is  vesztettünk időt.
- Azt mondták, ez egy szakmai vita.
-  Ugyan.
- Mert?
- Hát, ezt Önön kívül nagyon sokan  ebben az országban nem gondolják. Itt egy év óta más sincs, mint az,  hogy a szocialista párt, miközben egyfolytában kijelenti, hogy nem  tartja fontosnak, nem érdekes, tehát egy, egész a legutóbbi napokig  lebeszélni akarta az embereket a népszavazásról, az értékét csökkentő  politikai nyilatkozatokat tett. Aközben hátulról ilyen, olyan eszközökön  keresztül mindig megtalálta a módját, hogy legyen egy-két jogtudatos  állampolgár, aki mindig a fellebbezési határidő utolsó napján adjon be  egy indítványt, amiben már döntött az Alkotmánybíróság, abban megint,  mikor már nyilvánvaló volt, hogy tartalmilag nem lesz értelme az  indítványnak, csak az idő húzására jó. Az OVB szakmai vitának álcázott  egy olyan nyilvánvaló dolgot, amikor szembe ment az Alkotmánybírósággal.  És arra nem látok más magyarázatot, mint nyilvánvaló politikai  szándékot. Tehát én úgy éltem meg az elmúlt egy évet népszavazás ügyben,  hogy a szocialista párt fölhasznált minden lehetséges eszközt arra,  hogy lehetetlenné tegye a népszavazást, mi pedig küzdöttünk azért, hogy  az emberek mégis csak dönthessenek ebben a három kérdésben.
-  Nem lehet, hogy voltak, tehát nem egy párt, vagy egy kormány  ármánykodása, hanem voltak aggódó emberek, akik viszont azt mondták,  hogy kell az a vizitdíj, kell az a pár hónap alatt 22 milliárd az  egészségügybe. Kell az a tandíj, mert aki jól tanul, majd nem fog  tandíjat fizetni.
- Hát erről szól népszavazás.
- De  nem lehet, hogy ők, akik aggódnak ezekért a kérdésekért, vagy azt  szeretnék, hogy ezek maradjanak, mert igazságosnak tartják, biztos  vannak ilyenek is az országban.
- Hát, erről szól a népszavazás,  hogy ezt elmondhassák, és kiderüljön, hogy mennyien vannak ők.
-  De ők mondjuk, jogosan megtámadhatják menet közben.
- De ők azt  gondolták, hogy vannak emberek, akik el akarták venni a többi ember  jogát, hogy döntsön erről a kérdésről? Hát, hogy népszavazási törvény  azt mondja, hogyha van 200 ezer érvényes aláírás, kell tartani  népszavazást, az meglesz.
- De, aggályokat fogalmaztak meg  például, hogy ez most a költségvetés része, avagy sem. Hát, erről  vitázott az Alkotmánybíróság, meg az OVB.
- Egyszer érdemben  elbírált és utána az érdemi kérdéstől függetlenül csak eljárásjogi  hátráltatásokat szenvedett el. Az már mind manipuláció volt szerintem,  és mind ravaszkodás. És szerintem a dolog mögött fölsejleni látom a  szocialista pártnak a szándékait.
- Hát, az, hogy sejleni lát  valamit, vagy pedig kiállnak napi szinten, és azt mondják, hogy a  kormány hátráltatta a népszavazás ügyét, a kettő között van különbség.  De, hogyha azt mondja, hogy ez egy választás, hogyha fontos dolgokról  mondunk...
- Én örülök, hogyha minősíti az én szavaimat, csak  szokatlannak tartom. Engedje meg, hogy azt mondjam, amit gondolok.
-  Hogyne, erről szól a beszélgetésünk.
- A szocialista párt  politikai nyilatkozatokat tett, amivel leértékelte a népszavazást.  Közben, általam ismeretlen személyek, nem tudjuk pontosan kicsodák,  érdemes lenne, ha egyáltalán ez jogilag lehetséges, ezt megnézni, minden  lehetséges határidő legutolsó napján olyan indítványokat tettek, amiből  világos volt, hogy már nem lehet megakadályozni a népszavazást, de az  időt még lehet húzni.
- Én biztos nem nézném meg.
-  És azt gondolom, hogy a két dolog között, az álláspontom, kérem, ne  minősítse, az én álláspontom az, hogy ez a két dolog összefügg. Engedje  meg nekem, hogy ez lehessen a véleményem.
- Én azt  minősítettem, hogy azt mondtam, hogy felsejlik. Csak a sejlés volt nekem  egy kicsit kevés a minősítéshez, de szíve joga. Hogyha ez választás, és  hogyha mondjuk, tegyük fel, hogy két lehetőség van: sikeres lesz, vagy  elbuktak a Fidesz kérdései. Hogyha elbuknak a Fidesz kérdései, akkor ezt  vehetjük úgy, hogy Ön megint elveszített egy választást?
- Már  megint? Mért, hányat veszítettem eddig?
- Hát kettőt már  biztos, nem?
- Mennyit?
- Hármat.
- Na?
-  Nem?
- Hát, kérdezem én is.
- Nem?
-  Kérdezem.
- Hát, most mit nevezünk vesztett választásnak?
-  Na, látja.
- Hát az, hogy benn van a parlamentben, akkor  mondhatjuk, hogy az egy nyertes választás. Mondjuk, hogy nem jutott  kormányzati pozícióba, akkor mondjuk azt, hogy az egy vesztes választás,  akkor abból kettő?
- Hát, inkább úgy fogalmaznék, ha megengedi,  hogy a 2006-os választáson a szocialista párt több bizalmat kapott a  választópolgároktól, mint mi, és a szocialista párt által meghirdetett  program, az nagyobb támogatottságot élvezett, mint a mienk. Nem azt a  tanácsot, utat, ajánlatot választotta Magyarország, mint amit a Fidesz  és jómagam is az ország elé terjesztettünk, hanem egy másik programra  szavazott, amiről időközben kiderült, hogy egy hazugság volt. Ennyiben  azért a 2006-os választást ugyan a Fidesz elveszítette, de az utóbb  történtek azért az egészet más fényben tüntetik föl. Ugyanis, még  egyszer mondom, ez nem agancsviadal, csak a hatalmi logika szerint. És  nem szkander verseny, és egy választás nem hatalmi kérdés elsősorban,  másodsorban az, de elsősorban nem.
Elsősorban társadalmi kérdés. Az  embereknek joguk van megmondani, hogy merre menjünk, és mi ezt a  szabályt mindig betartottuk, az ellenfelünk 2006-ban nem. Ettől még  tudomásul vettük, hogy a választást elvesztettük, gratuláltunk az  ellenfélnek, és sok sikert kívántunk a választási programja  végrehajtásához. A bajok éppen abból fakadnak, hogy ma nem ez történik.  2002-ben is az történt, ha még ide visszamehetünk, hogy hiába nyertük  meg a választást, mert a legtöbb parlamenti mandátumot azt a mi  politikai táborunk gyűjtötte össze, de a második, meg a harmadik együtt  többet tett ki.
- Hát, ez van.
- De innen nézve azt  kell mondanom, de azért tettem föl a kérdést, mert a 98-ast sem nyertem  meg innen nézve.
- Így igaz.
- A 98-ast sem.
-  Hogyha a matematikából indulunk ki.
- Látja, azért kérdeztem  meg, hogy hányat. Tehát, ha így nézzük, akkor nem is hármat, hanem már  négyet vesztettem.
- Ha ezek a, lesz-e ötödik, ami népszavazás  és nem választás?
- Hát ez az, nem tudjuk, nem tudjuk.
-  Tehát, hogyha ezek a kérdések elbuknak, akkor azt vereségnek fogja  értékelni?
- Úgy fogom értelmezni, hogy a magyar  választópolgárok ebben a fontos kérdésben más állásponton vannak, mint a  Fidesz.
- Értem. Viszont van programjuk, amelyet nem oly rég  hirdettek meg, méghozzá Erős Magyarország címmel. Mire jó ez a program?
-  Először is tanácsolom, hogy minél többen olvassák el. Így például Önnek  is.
- Én túl vagyok rajta.
- Akkor már volt értelme a  programunknak, mert egy biztos olvasónk már van.
- Ebben  egészen biztos lehet.
- Ugyanis ezt a programot a  választópolgároknak írtuk. Azt szeretnénk, ha minél többen, Önhöz  hasonlóan, elolvasnák, elgondolkoznának rajta, és közelebb mehetnénk  önökhöz, olvasókhoz a program által. Világosabb lenne, érthetőbb lenne,  összefogottabb lenne, hogy mégis mi az amit a Fidesz hosszabb távon is  Magyarország számára képviselő. Ez azért fontos a hosszabb táv, mert ez  egy európai program. Ennek megfelelően a műfaja az alapprogram. Tehát a  Fidesz mostantól átállt, azért is volt fontos ez a konferencia a múlt  hét végén, átállt a nyugat-európai néppártok politikai életritmusára.
-  De hát ez egy általános program.
- Alapprogram, ezt úgy hívják  Nyugat-Európában. A CDU-nak is ’94-es volt a legutolsó alapprogramja.  Tavaly hozták létre az új alapprogramot. Az alapprogram azokat a  törekvéseket, irányokat és célokat foglalja össze, amik a szakmai  programnak az alapját adják. A CDU is 13 év után
- De erre  most mi szükség van? Mert pillanatnyilag így, az alapprogram kapcsán azt  olvastam elemzőktől, hogy semmi nem különbözteti meg más pártokétól,  bárki írhatta volna.
- Nézze, ez fontos dolog, hogy az elemzők  mit írnak, bár csak az ő véleményükre nem adnék. Nekem fontosabb, hogyha  Ön elolvasta, akkor Önben milyen érzést keltett.
- Általános,  mondom az érzéseimet. Nekem túl általános.
- De jó érzés volt,  vagy sem, ez a kérdés?
- Különösebb izgalmi állapotba nem  jöttem tőle…
- Na, ezt sajnáljuk.
- …mert általános  volt.
- Ezt sajnáljuk, de az egész programnak az volt az  értelme, hogy amikor elolvassa valaki, mint Ön, akkor kapjon egy  koherens képet arról, hogy milyen az a Magyarország, amit a Fidesz  helyesnek érez, amit szeretne megvalósítani, amihez a közreműködését  kéri a választópolgároknak, és amely Magyarország kép megvalósulását  szolgálják a Fidesz szakmai programjai.
- Na de ilyen  mondatoknál meg majdnem, hogy dobtam egy hátast, hogy a digitális tábla,  vagy a számítógép nem helyettesítheti a pedagógust.
- Pedig ez  egész fontos.
- Ki mondta, hogy helyettesíti? Tehát mondta  valaki, hogy robotok fognak tanítani, meg digitális tábla mondja el a  tananyagot?
- Ha így értette, ha ezt a mondatot Ön így értette,  akkor hibát követtünk el, mert még két másik mondatot is be kellett  volna írni, és úgy tűnik, hogyha ez nem volt világos, akkor talán  gondosabban kellett volna szövegeznünk. Ma a helyzet a következő: a  magyar kormányzat el fog költeni 35 milliárd forintot digitális  táblákra, miközben pedagógusokat bocsátanak el, miközben általános  iskolákat zárnak be, és miközben általános iskola alsó tagozatos  diákokat is arra kényszerítenek sok helyütt faluban, hogy beutazzanak  más települések iskoláiba. A mi álláspontunk az az, hogy szerintünk  fontosabb volna, hogy a kistérségi, vagy a kistelepülések alsó tagozatai  megmaradjanak, hogy a gyerekekkel több pedagógus foglalkozzon. Ez  fontosabb, mint a digitális tábla. Fontos a digitális tábla, de ha  választanunk kell, hogy egy pénzügyi krízisben lévő oktatási rendszer  mire fordítsa azt a 35 milliárd forintot, akkor a mi álláspontunk az az,  hogy ne digitális táblára fordítsa, hanem pedagógusra.
- Így  már sokkal érthetőbb. Minden pontot, egyébként tartalomjegyzéket hoztam  be magammal, hogy a különböző pontokról, hogyha egyébként…
-  Tehát azért vagyok itt.
- …magyarázatot mond, akkor jobban  fogom érteni. Csak ami igazán a hiányérzetet jelentette nekem, tudom,  most már ez egy alapprogram, hogy például arra, hogy kistérségekben, meg  kis falvakba, ahol mondjuk alsó osztályba sajnos, és ez megint egy  másik probléma a népesedés, de sajnos 3 gyerek jár oda abba az iskolába,  ott is maradjon meg és legyen elég pedagógus, ne kelljen annak a kicsi  gyereknek reggel korán utaznia. Ezek nagyon fontos és nemes célok, de  nem látom az alapját, hogy miből lenne, mondjuk a Fidesz kormánynak  pénze, forrása arra, hogy ezeket az iskolákat 3 gyerekért fenntartsa,  fűtse, a pedagógust fizesse, és így tovább.
- Hát, a 3 gyereket  nem tartom tipikusnak, mert nem, sajnos nem az a helyzet, hogy lenne egy  törvény, amely azt mondja, hogyha 3 alá csökken a gyereklétszám, akkor  kell körzetesíteni.
- Nyilvánvaló, hogy mondhattam volna más  számot is, de a forrásokat hiányolom.
- De, azért nem mindegy a  szám, mert háromnál nevetségesnek tűnik az én álláspontom, ha azonban  kiderül, hogy nem három gyerekről van szó, hanem jóval többről, akkor  már komolynak.
- Tíz?
- Hát hogyne. Nézze, ma a  helyzet az úgy fest, hogy pénzügyi eszközökkel arra kényszerítik a  kistelepülések iskoláit, hogy azokat bezárják. A saját falumra nem  hivatkozom, ahol évente minden évben heroikus harcot folytat az  önkormányzat azért, hogy megtartsa még a fölső tagozatot is.
-  Honnan teremtene pénzügyi eszközt, hogy ne így legyen? Ez a fontos  kérdés.
- Itt kezdődik, hogy elsőször is van 35 milliárd  forintunk, ha jól értem, amit táblára költünk.
- Abból még a  35 milliárd forintból meg lehetne őrizni az összes falusi iskolát?
-  Hajaj. 35 milliárd forintból nagyon sokat meg lehet közülük őrizni, de  egyet se őrzünk meg, hanem digitális táblát vásárolunk.
- Na,  de ilyen alapon akkor palatábla, és akkor még több marad, nem?
-  De most palatábla van, kedves szerkesztő asszony?
- Nem. Hát  akkor ne legyen számítógép sem, mert az is drága. Tehát azért ezek az  eszközök meg kellenek, nem? Tehát azért, hogy haladni kell a korral,  hogy ennél többet ne is mondjak, csak egy ilyen teljesen blődi mondatot.
-  Én ezzel egyetértek. Csak az a véleményem, hogy egy olyan helyzetben,  amikor olyan pénzügyi gondok fenyegetnek egy alrendszert az oktatás,  kormányzati alrendszerét, mint amit most Magyarországon, akkor jól kell  tudnunk a célokat és a sorrendeket meghatározni. És szerintem fontosabb,  hogy megőrizzük az iskoláinkat és megőrizzük a pedagógusainkból  amennyit csak lehet, mint az, hogy 35 milliárdot digitális táblára  költsünk. Ez egy hiba. De tudnák mondani más forrásokat is, meg egy  általános gazdaságpolitikát is leírunk, amit a mostani helyett kellene  folytatni, és amitől sokkal több forrása lenne a magyar gazdaságnak.
-  De nekem ez is túl általános ez a gazdaságpolitika, és most nem az  elemzőkre, akkor tényleg a saját érzéseimet, véleményemet mondom: túl  általános az, hogy bővíteni kell a foglalkoztatást. Ez nagyon szép, de  ezt írják a szocialisták is.
- De ez nem igaz.
-  Micsoda?
- A szocialisták mindegy mit írnak. Először is, mert  nem mondanak igazat, másodsorban pedig…
- Ja úgy, ab ovo,  tehát, ha azt mondják, ma reggel van, akkor sem?
- Amit  csinálnak, az számít. Persze.

- Persze, nem mondjon ilyet,  azért ez nem az Ön stílusa. 
- Hát, bocsánat, azt akarom  mondani, dehogynem, engedje meg, hogy erre a szintre emelkedjek. Ha a  szocialisták mondanak valamit, hogy ők mit szeretnének, az biztos  érdekes, de érdektelen, mert kormányon vannak, és cselekednek, ezért az  számít, amit tesznek. Most lehet azt mondani, hogy ők is foglalkoztatást  akarnak, de, amilyen gazdaságpolitikát ma folytatnak Magyarországon, az  ellene hat a foglalkoztatásnak. Ezért fölállhat tőlem vagy Öntől, vagy  hogy mondjam, a gondolkodó emberektől 106-szor, vagy 110-szer is egy  államtitkár, vagy miniszter és elmondhatja a parlamentben, hogy ők  egyébként foglalkoztatás-pártiak, amikor a konkrét gazdasági döntéseik  azok hátráltatják a kis- és középvállalkozókat abban, hogy új embereket  vegyenek föl, amikor semmilyen lépést nem tesznek azért, hogy a  részmunkaidős foglalkoztatást azt meg lehessen valósítani. Tehát egy  kormány esetében nem az az érdekes, hogy mit mond.
- De azt  nem mondhatja, hogy nem indultak be semmilyen programok, amelyek  támogatnák a foglalkoztatás bővülését. Ezt nem mondhatja, hogy semmi nem  indult be.
- Én azt tudom mondani, hogy az a gazdaságpolitika,  ami ma Magyarországon érvényesül, annak az eredményeképpen a  munkanélküliség jelentősen nőtt és egyfolytában nő Magyarországon. Rossz  úton vagyunk, meg kéne fordulni, és egy valódi növekedésbarát, és  ezáltal foglalkoztatás bővítő gazdaságpolitikát kellene folytatni.
-  Kicsi csökkenés azért tapasztalható, ezt Ön is látja a KSH adataiból.  Januárhoz képest az októberi adatok, még mindig sok.
« vissza


Orbán Viktor szombat délelőtt az Országházban fogadta a lengyel államfőt 
 Orbán Viktor miniszterelnök szombat délelőtt az Országházban fogadta Andrzej Duda lengyel köztársasági elnököt - közölte a miniszterelnok.hu-val Havasi Bertalan, a Miniszterelnöki Sajtóirodát vezető helyettes államtitkár. 


 
A magyar diplomácia elérte céljait
 A magyar diplomácia elérte céljait - így értékelte az Európai Unió és Törökország között létrejött megállapodást Orbán Viktor miniszterelnök péntek délutáni brüsszeli sajtóértekezletén. 


 
Lengyelországgal szemben sem szeretjük a kettős mércét
Magyarország nem szereti, ezért nem támogatja a kettős mércét senkivel, így Lengyelországgal szemben sem - jelentette ki külföldi újságírók kérdésére Orbán Viktor miniszterelnök pénteken, az Európai Unió állam- illetve kormányfők brüsszeli csúcstalálkozójának második napján.




