Interjú Orbán Viktorral a Tényekben
2011.09.1.

            A TV2 Tények című műsorában Azurák Csaba beszélgetett Orbán Viktorral.
        


- Üdvözlöm Önöket, ez itt a „Tények Este”, és a vendégünk Orbán Viktor miniszterelnök. Üdvözlöm, Miniszterelnök úr, jó estét kívánok!
- Jó estét kívánok!
- Hát csapjunk bele a közepébe, 100 milliárd forintos lyuk tátong a költségvetésen, ugye, a vártnál kisebb gazdasági növekedés miatt. Honnan fogják ezt a pénzt előteremteni? Varga Mihály két nappal ezelőtt, itt, a tv2 stúdiójában azt nyilatkozta, hogy nyolc-tíz kisebb tételből szedik össze az ehhez szükséges pénzt. Honnan pontosan? 
- Ez pontos. Matolcsy miniszter úr a hétfőn-kedden esedékes kétnapos kormányülésre terjeszti elő a konkrét javaslatait. Lesz egy-két olyan adó, amit meg fogunk emelni. Szerencsejáték, alkohol, cigaretta. Tehát azokat a...
- Jövedéki adórendszer. 
- ... azokat a típusú adókat emeljük föl, amelyek nem a mindennapi élet legfontosabb kiadásaihoz kötődnek. Illetve minden olyan kiadást leállítunk, amelyet nem föltétlenül muszáj az idén, hanem ráérünk majd a következő vagy két év múlva esedékes költségvetésben megvalósítani.
- Tud még mondani konkrétumokat? Említette az alkoholt, említette a cigarettát.
- Tudnék, de nem akarok. Tehát az a helyzet, hogy várjuk meg, amíg a pénzügyekért felelős miniszter a kormányt hivatalosan is tájékoztatja a javaslatairól, ez azt jelenti, hogy hétfőn vagy kedden döntéseket fogunk hozni. Ez azt jelenti, hogy szerdán tudjuk már tájékoztatni a közvéleményt.
- Számítani kell-e újabb minisztériumi zárolásokra? Ugye, volt már egy a nyáron. 
- Igen.
- 250 milliárd. 
- Igen, ugye, ez még tavasszal történt, arról volt szó, hogy amikor érzékeltük, hogy az európai gazdaság – szemben a korábbi reményekkel – nem a kilábalás útján halad, hanem egy mélyülő válság felé tart, akkor egy vésztartalékot hoztunk létre még március során mondván, hogyha a föltételezések beigazolódnak, vagyis az európai gazdaság kedvezőtlen fordulatot vesz, akkor ne álljunk védtelenül és a költségvetés ne omoljon össze, ne dőljön romokba. És ezért egy biztonsági alapot hoztunk létre, amit aztán, amikor a baj bekövetkezett akkor ténylegesen is zároltunk és így képesek voltunk a költségvetést működőképes...
- Hát akkor a mostani helyzet is indokolja…
- ... állapotba tartani.
- ... hogy egy újabb ilyen zárolást csinálnak.
- Zárolásra már nem nagyon van mód, hiszen azt hiszem, hogy a közkiadásoknak elértük azt a kritikus határát, ami alá már nem mehetünk. Egész egyszerűen van néhány olyan tétel, amit ebben az évben nem teljesítünk, tehát akartunk valamit csinálni ebben az évben, de nem ebben az évben fogjuk végrehajtani, hanem majd a következő évben.
- Elmondja, hogy melyek ezek?
- Persze. Jövő hét szerdán.
- Jövő hét szerdán. A délelőttje gondolom sűrű volt, találkozott jó néhány közgazdásszal, ugye, és átbeszélték ezt a nem túl rózsás helyzetet, legalábbis a számokból ez derül ki. Matolcsy György nyilatkozott a találkozó után, de most kihasználom, hogy itt van, ő azt mondta, hogy ezt a 80-100 milliárdos lyukat, amiről, ugye, Ön is beszélt, hogy milyen módon lehet betömni, fogyasztási- és forgalmiadó-beszedéssel lehet esetleg betömni, illetve az adóbehajtás.
- Javításával.
- ... javításával vagy keményebb fellépéssel, valahogy így fogalmazott. 
- Akkor ő többet elárult, mint én. Az előbb említettem néhány terméket, ő is általánosságban ezekről a termékekről beszélt. De összességében a legfontosabb dolog az, hogy csak olyan változásokat szabad végrehajtani, amelyek nem veszélyeztetik a legfontosabb célkitűzéseket, tehát nem akadályoznak bennünket a munkahelyteremtésben, nem akadályoznak bennünket abban, hogy a startmunkát, a közfoglalkoztatást el tudjuk indítani, nem akadályoznak bennünket az otthonvédelemben. Tehát a fontos célokat nem szabad föladni. Meg kell védeni azokat a célokat, amelyeket korábban célul tűztünk ki, és amit az emberek is támogatnak. Tehát én ma a legfontosabbnak azt tartom, hogy csak azért, mert az európai gazdaság jól láthatóan egyre inkább adósságcsapdába zuhan, ez Magyarországot ne kényszerítse arra, hogy föladja a korábbi nagy céljait.
- Nyilván ezek az intézkedések már részei annak a küzdelmes ősznek, amiről Ön a külügyi értekezleten beszélt diplomaták előtt. De én emlékszem, hogy amikor három hónappal ezelőtt itt járt, már akkor is pedzegette, hogy szeptembertől kemény viták várhatók, mert például azokról a kétharmadossá váló törvényekről, adó, költségvetés, nyugdíj területen, ahogy fogalmazott, amelyeket önmagára szignózott.
- Igen. Ezt a...
- Mi van ezekben a javaslatokban? 
- … a törvényt stabilitási törvénynek nevezzük a magunk szakzsargonjában. Tehát ez az a törvény, aminek az a célja, hogy a gazdaságpolitikának, illetve a magyar gazdasági rendszernek azokat a pilléreit helyezze biztonságba, amelyeken nyugszik a magyar gazdaság teljesítőképessége. Tehát a magyar gazdaság versenyképességének legfontosabb tényezőit szeretnénk megvédeni, illetve mint pilléreket rögzíteni.
- Ez milyen módon történhet? 
- Úgy, hogy egy kétharmados törvényben fogjuk ezeket szabályozni; ez a törvény viseli majd a stabilitási törvény nevet. Ebben beszélünk arról, hogy a magyar nyugdíjrendszernek önfenntartónak kell lenni, nekünk egy olyan nyugdíjrendszerre van szükségünk, ahol a nyugdíjjárulékok fedezik a mindenkori nyugdíjkifizetéseket. Cél, hogy elérjük az egészségügyi kassza önfenntartó jellegét, tehát amit egészségügyi kiadásra veszünk be, azt egészségügyre költsük el, és annyit vegyünk be, amennyire szükségünk van az egészségügy kiadási oldalán. Itt fogunk beszélni arról, hogy a magyar fölsőoktatási rendszert is önfenntartóvá kell tenni. Itt fogunk beszélni arról, hogy az önkormányzatok a gazdálkodásuk során állami szempontokat és érdekeket is szem előtt kell, hogy tartsanak, vagyis ne fordulhasson elő, hogy miközben a központi költségvetést sikerül stabilizálnunk, aközben az önkormányzatok költségvetése szétesik, illetve nyakig eladósodik. Tehát a magyar gazdasági rendszer legfontosabb elemeit tartalmazó törvényről beszélünk most.
- Miniszterelnök úr, az, hogy önfenntartó lesz egy rendszer, az állami kivonulást jelent? Tehát ez összhangban van azzal, amit szintén nyilatkozott a hét elején, ezen a külügyi értekezleten, hogy bizonyos területekről az állam igenis kivonul? Magyarul 100 százalékos lesz az elvonás? 
- Nem elvonásról beszélek, hanem egy-egy rendszer átalakításáról. Tehát például a magyar fölsőoktatási rendszer ma nem enged elegendő számban fiatalokat az egyetemek és a főiskolák kapuin belülre; nekünk az az érdekünk, hogy minél többen tanuljanak. Ugyanakkor az is érdekünk, hogy azokon a helyeken jöjjenek létre diplomák, illetve diplomával rendelkező fiatalok azokból az intézményekből kerüljenek ki, ahol a munkaerőpiac egyébként lehetőséget kínál a megélhetéshez, tehát hozzuk összhangba a tanulást meg a munkaerőpiacot. Ugyanakkor senkit se zárjunk el a tanulás elől. És közben oldjuk meg azt a problémát, hogy a friss diplomások ne menjenek el külföldre, és így, hogy mondjam, a beléjük fektetett tőkét ne vigyék el külföldre, ne hagyjanak itt bennünket az ő megszerzett tudásuk nélkül, amikor azért taníttattuk őket, hogy a közösség is visszakapjon ebből majd valamit. Ezt a bonyolult problémahalmazt kell egy új felsőoktatási törvényben megoldani úgy, hogy hosszabb távon a magyar fölsőoktatás rendszere fönntartható legyen. 20-25 éves távlatban ennek egy önfinanszírozó rendszernek kell lenni. Ez egy elég komoly újítás lesz majd, pillanatokon belül a közvélemény elé kerülnek ennek részletei is.
- Jelent ez intézménybezárásokat vagy összevonásokat? 
- Olyat nem jelent, azt jelenti, hogy mi meg fogjuk mondani, hogy mely intézményeket tudja és kívánja fönntartani az állam, és segítséget nyújt ahhoz, hogyha más intézmények magánintézményként képesek folytatni az életüket, akkor ezt megtegyék.
- A nyugdíj területén milyen változások várhatóak? 
- Ott a védett kor intézményének a megteremtése a legfontosabb. Tehát volt egy szociális konzultáció Magyarországon, az emberek világosan állást foglaltak a tekintetben, hogy a nyugdíj előtt álló korosztályhoz tartozó embereket nem lehet csak úgy színre-szóra kitenni a munkahelyükről, tehát a kormány találjon ki egy megoldást arra, hogy a nyugdíj előtti utolsó 5-10 évben az emberek egyfajta védettséget élvezzenek. Ennek a közgazdasági és jogi alapjait próbáljuk most megalkotni, és az ősz során a parlament elé is terjesztjük majd.
- Ugye, a már említett küzdelmes vagy harcos ősz, ezt a kifejezést is használta, előzménye, ugye, az újabb európai válsághullám, amelyet az elemzők már mindenféle betűvel próbálták leírni. Volt, aki azt mondta, hogy V-betű, tehát amilyen gyors a zuhanás, olyan gyors lesz a kilábalás. Aztán valaki azt mondta, hogy W-alakú lesz ez a válság, tehát visszaesés, pici emelkedés, visszaesés, megint emelkedés. Ön pedig egy harmadik betűtípust vizionált, egy L betűt, aminek a talpa nagyon-nagyon hosszú, tehát a válság része nagyon-nagyon hosszú. Milyen hosszú?
- Ha ezt pontosan meg tudnám mondani, akkor nagyon sokat kereshetnék ezzel a tudásommal.
- Mire számít? 
- Ma senki sem tudja ezt pontosan megmondani, úgyhogy engedje meg, hogy precízen fogalmazzak, tehát nem látom esélyét annak, hogy az európai gazdaság nyolc-tíz évnél hamarabb kerüljön ki ebből a válságperiódusból. Tehát az elmúlt két-három hónapban eldőlt, hogy ezek az országok, mármint a nyugat-európai, különösen az eurózónához tartozó országok, illetve a vezetői nem tudnak, nem akarnak, nem képesek olyan döntéseket hozni, amellyel megakadályoznák, hogy a saját országaik tovább adósodjanak el. Vagyis az eurózónához tartozó államok belezuhannak egymás után az adósságcsapdába. Görögország már belezuhant. Ez azt jelenti, hogy akkora az adóssága, amiről mindenki tudja, hogy nem tudják visszafizetni. Ezt nem valljuk be, tilos arról nyíltan beszélni, hogy Görögország nem tudja visszafizetni a hiteleit, de az igazság ez. És más országok is vannak, amelyek közelítenek ehhez a ponthoz. Svédország és Magyarország kivételével ma minden európai uniós tagállamban nő az államadósság. Nincs olyan ország, amely képes lett volna megtenni azt, amit Magyarország egyébként megtett, illetve amelyet Magyarország talán majd képes lesz 2012-ben megtenni, hogy úgy gazdálkodjon, hogy az adóssága ne növekedjen, hanem csökkenjen. Franciaország most tette közzé az adatait, ott is 3-4 százalékos államdósság-növekedés történt, és mindenki az adósságcsapda felé tart. Ez egy felhős égboltot jelez előre a számunkra, ez azt jelenti, hogy az európai gazdaság a következő nyolc-tíz évben folyamatosan küzdeni fog a saját adósságcsapda-helyzetével.
- Igen, azt akartam közbevetni, hogy azért a nemzetközi környezettől, ami nyilván előbb-utóbb hatással lesz Magyarországra, nem függetleníthetjük magunkat, tehát például ab ovo nem jó hír, a devizahiteleseknek pláne nem jó hír, bár a kormány, ugye, próbálja védeni az árfolyamgáttal vagy az árfolyamrögzítéssel a bedőlt hiteleseket, egyes szakértők szerint nem biztos, hogy ez védelmet jelent. Mert azt mondják, hogy nem történik más, minthogy hosszú időre adósítják el ezeket az embereket. Ráadásul ezeket az adósságokat örökölhetik majd a gyerekek. Talán ezt támasztja alá, hogy nincs túl nagy érdeklődés eddig az árfolyam-rögzítés iránt. Függetlenül attól, hogy a kormányzati kommunikáció már beindult ebben az ügyben.
- Az árfolyamgáttal kapcsolatos véleményeket én két csoportba sorolnám. Szerintem a legfontosabb az, hogy eddig nem volt árfolyamgát, most meg van. Tehát eddig esélyük sem volt az embereknek arra, hogyha az adósság maga alá készült temetni egy családot, kilakoltatás, teljes családi csőd, akkor valamilyen eszközzel rendelkezzenek, hogy ezzel szemben megvédhessék magukat, meg a családot. Tehát eddig a helyzet rossz volt. A helyzet most sem jó, de most van egy eszközük. A helyzet most sem jó, de nem olyan rossz, mint korábban volt. Tehát én azt nem állítom, hogy az adóssággát megoldja tartósan és véglegesen a családok problémáit. Ez nem így van. De levegőhöz juttatja őket, nem engedi, hogy összeomoljanak, egy esélyt ad a számukra, hogy össze tudják magukat szedni. Ezért én egyetértek azokkal a véleményekkel, amelyek azt mondják, hogy ez csak egy ideiglenes megoldás, ez messze van attól, hogy nyugodtak lehessünk, vagyis az otthonvédelmi akcióprogramot folytatnunk kell.
- Milyen konkrét lépések lesznek még ebben az otthonvédelmi akciótervben? Mert beszélt erről is egy rádióinterjúban a héten, és azt mondta, hogy ősszel várhatóak újabb lépések. Melyek ezek?
- Nézze, az a helyzet, hogy szerdán, csütörtökön és pénteken a kereszténydemokrata és a fideszes képviselők háromnapos frakcióülést tartanak, és elkészítik az ősz politikai menetrendjét. Ott rögzíteni fogjuk azt is, hogy mit tudunk még tenni a devizahitelesek érdekében. Szerintem szerdán, csütörtökön, pénteken érdemes erre visszatérni. Én azt gondolom, hogy nagy jelentősége van annak, hogy a Fidesz-frakció tagjainak nagy részét az emberek közvetlenül választották meg. Tehát ők az emberek szószólói a frakcióban, nem pártlistán kerültek be. A nyár elegendő lehetőséget adott a képviselőknek arra, hogy találkozzanak az emberekkel, és összegyűjtsék a véleményeket, és a – mondjuk úgy, hogy – a népi vagy állampolgári igényeket. Én a frakcióülés elé nagy várakozással nézek, mert ott szerintem sűrítve kapjuk vissza a közvélemény elvárásait a politikával szemben, és remélem, hogy az alatt a három nap alatt ezeket a népi vagy hétköznapi elvárásokat át tudjuk fordítani majd politikai tervekké.
- Akkor most azért próbálok egy kicsit következtetni, a heti nyilatkozatából, mert a Magyar Rádiónak adott interjújában fölvetett egy másik lehetőséget – a devizahitelesekről beszélünk még mindig –, nevezetesen a veszteségmegosztást. Azt mondta, hogy a bajba került hitelesek és a bankok viseljék közösen azt a terhet, amit most viselni kell. Mire gondolt pontosan? Azért kérdezem, mert a Bankszövetség főtitkára kicsit értetlenkedve reagált erre a nyilatkozatra, mert azt mondja, hogy az eszközkezelő felállításán túl másról nem tárgyaltak a kormánnyal.
- Ez így van. De nem is arról beszélek, hogy miről tárgyaltunk velük, hanem arról, hogy az emberi igények és élethelyzetek mit követelnek meg a parlamenttől és a kormánytól. Most is van egy felelősség-megosztás. Ugyan ez nem látszik, tehát az emberek ma úgy érzik, hogy kizárólag ők viselik...
- … hát ez nagyon nem látszik.
- ... a devizahitelezésnek a terheit, de a mai közgazdász találkozón a jelenlévő pénzügyi szakemberek világossá tették, hogy a devizahitelek elnehezüléséből a visszafizetni, hitelt visszafizetni nem tudó családok számának gyarapodása miatt a bankoknak is mindenfajta tartalékokat és egyéb pénzügyi eszközöket kell képezniük, illetve alkalmazniuk, ilyen értelemben a bankok is viselnek azért valamennyit ebből a veszteségből és kockázatból…
- … de mit az embereknek...
- … de az emberek ezzel egyáltalán nem elégedettek. Úgy, ahogy Ön mondja, tehát ezért fel kell vetni azt a kérdést, hogy az elszaladt, devizahitelezésből fakadó többletterhek viselését igazságos-e kizárólag a választópolgárokra terhelni, vagy pedig valamilyen, a mainál igazságosabb teher- és következménymegosztást kialakítani a bankok és az emberek között.
- Hallom a nézőket, egyöntetűen kiáltanak, hogy nem. Természetesen nem igazságos. De milyen formában?
- De szerintem az emberek úgy gondolják… Én mást gondolok, tehát szerintem az emberek pontosan kiszámolták, hogy amikor devizában vettek föl hitelt, akkor jobban jártak, mintha forintban vették volna fel ugyanazt a hitelt. És pontosan tudják, hogy melyik az a pont, amikor már rosszabbul járnak a megugrott törlesztőrészletek miatt, mint hogyha forintban vették volna föl. A mi számításaink szerint egyébként, bár különbözőek ezek a hitelek, de a magyar emberek nagy része most érte el azt a pontot, amikor jobban járt volna, ha forintban vette volna fel eleve, és nem devizában. Tehát most fordulnak át veszteségbe. És most gondolják azt, hogy persze,  ők döntöttek úgy, hogy devizában fogják fölvenni, de hát azért valakivel meg kell osztaniuk annak a kockázatát, hogy a devizában fölvett hitel törlesztőrészlete hirtelen az égbe szalad. Rendben van, valamit nekik ebből viselniük kell, na de a hitelt adónak, a banknak is viselni kell valamit. Tehát szerintem a magyar emberek fejében egy korrekt kép él arról, hogy mindenkinek viselnie kell a kockázat egy bizonyos mértékét. Az nem lehet, hogy csak az emberek viseljék, és a bankoknak is igazuk van, hogy azt sem lenne méltányos, ha csak a bankok viselnék. Itt egy megoldást kell találni.
- Mi lehet ez a megoldás?
- Hívjon meg a jövő héten, és szívesen elmondom, hogy mire jutottunk a frakcióülésen.
- De azért szeretném, hogyha mondana valamit a veszteségmegosztásról, mert ennek a konkrét megvalósulását nem nagyon látja senki.
- Az adósságfék már ebbe az irányba megy, ugye, tehát ahol azt mondtuk, hogy – svájci frankról beszélünk – 180 forinton fogják fizetni a törlesztőrészleteket, és ami e fölött van, azt pedig félreteszik, és nem most, hanem majd később fogják törleszteni. Ez már egyfajta kockázatmegosztás, vagy legalábbis elhalasztás. Ilyen típusú eszközökből még számos van a nemzetközi gyakorlatban. Az, hogy mit bír el a magyar bankrendszer, mit bír el az emberek pénztárcája, alapos és óvatos mérlegelést igényel, a jövő héten szerintem ezt el fogjuk végezni.
- Miniszterelnök úr, marad-e a most már néhány jobboldali közgazdász által is bírált egykulcsos adó? Azért kérdem, mert egyre többet olvasni arról, hogy, hiszen itt, ugye, ennek az lett volna az értelme, hogy nőjön a belső fogyasztás, azaz többet költsenek az emberek, de az emberek nem költenek többet, ezt mutatják a számok, mert hitelre, minden másra elfizetik ezt a pénzt. Marad-e az egykulcsos, 16 %-os adó? 
- Marad az arányos adórendszer. Az én fölfogásomban az egykulcsos, illetve arányos adórendszernek az az értelme, hogy aki dolgozik, annak több pénz maradjon a zsebében. Az, hogy mire költi ezt a pénzt, ahogy Ön fogalmaz, fogyaszt vagy megtakarít, készül a rosszabb időkre, nem gondolom, hogy ezt…
- Vagy törleszt.
- Vagy törleszt… Azt nem gondolom, hogy ezt Önnek, nekem vagy a kormánynak kellene eldöntenie. Ezt majd minden család eldönti. A kormánynak egyetlen dolga van; ez pedig az, hogy olyan adórendszer alakítson ki, hogy aki dolgozik, annak minél több pénz maradhasson a zsebében, tehát én mindig is, a jövőben is, a továbbiakban is az adócsökkentés oldalán állok majd, mert ez szolgálja a családok érdekeit.
- Igen, de akkor nem lesz minden szeptemberben az a helyzet, hogy ott ülnek a kormányülésen, vakarják a kobakot, és azt mondják, hogy na, hány százmilliárdot kell most előteremteni, mert nem jött be.
- Úgy kell csinálni, hogy bejöjjön. Bocsánat, azt akarom mondani, hogy a kiinduló pont az az, hogy a pénzt az emberek keresik meg. Nekünk csak olyan állami kiadásokat szabad eszközölnünk, amelyek valóban szolgálják az emberek érdekeit. Csak annyi pénzt kell tőlük beszedni – ezt hívják adónak –, amennyi valóban szükséges ezeknek a kiadásoknak a fedezéséhez. A főszabály az, hogy az adórendszer akkor jó, ha egyszerű és minél kisebb kulccsal dolgozik, vagyis az az ember, aki dolgozik, úgy érzi, hogy megéri többet dolgoznia, hiszen ha többet dolgozik, több pénz marad a zsebében. Tehát én továbbra is a munkaalapú gazdaságban és a munkát támogató adórendszerben hiszek.
- Sőt, most már a magyar állampapírokban is, ugye, mert egy mondatában utalt arra, hogy keresni kell a lehetőséget arra, hogy az embereknél maradt pénz, és, mondjuk, nem fogyasztanak, hanem megtakarítanak, akkor azt hogyan tegyék, viszont részt vállalhatnának az ország finanszírozásában a magyar állampapírok segítségével. Ennek megvannak a konkrét elképzelései?
- Ugye, ma ez úgy történik, hogy az emberek, bár nem tudnak róla, de azért sok állampapírt vásárolnak, mert odaadják a pénzüket a bankoknak meg a befektetési alapoknak. Ezek a pénzintézetek nagyon nagy mennyiségben vásárolnak föl állampapírokat. A kérdés csupán az, hogy lehetővé tudnánk-e tenni azt, hogy bankok és pénzintézetek közbejötte nélkül, közvetlenül és direktben is tudjanak az emberek ilyen állampapírokat vásárolni, hiszen ez a legbiztosabb megtakarítás, és az egyik legjobb kamatot eredményező megtakarítás. Dolgozunk azon, elsősorban a Magyar Posta bevonásával, hogyan lehetne közvetlenül például az Ön számára lehetővé tenni, bemegy a postára, és vásároljon magyar állampapírt, hogyha biztonságos befektetésben szeretné őrizni a jövedelmét.
- Lehet-e vagyonadó vagy szolidaritási adó vagy nem tudom, hogy hányféleképpen lehet még ezt hívni? Ugye, a gazdagok megadóztatásának a lehetőségét a KDNP-s képviselőként Pálffy István vetette fel, aztán Szijjártó Péter, az Ön szóvivője ezt fantáziálásnak nevezte. Tegnap viszont a Tényekben Demján Sándor azt mondta, hogy ez nem rossz ötlet, mondjuk három évre.
- Hát a gazdagok is adóznak. Tehát adót mindenkinek fizetnie kell.
- Csak nyilván ez arról szól, hogy ők fizessenek többet. 
- Igen, most is többet fizetnek, illetve ha betartják a jogszabályokat, akkor többet fizetnek. Hiszen aki tízszer többet keres, az tízszer több adót is fizet. Az arányos adórendszerben éppen az a szép, hogy arányos, tehát aki tízszer többet keres, tízszer többet fizet, aki tízszer kevesebbet keres, az tízszer kevesebbet fizet. Itt az a kérdés, hogy akarunk-e még ezen kívül valami terhet tenni bizonyos társadalmi csoportokra.
- Akarnak? 
- Én nem szeretnék, mert ez nem vált be, tehát az elmúlt nyolc évben ez tett bennünket tönkre.
- De, bocsánat, azt már, ugye, a gazdag emberek is mondják, tehát az talán jogos társadalmi igény, hogy a gazdag emberek fizessenek még többet.
- De hát annak semmi akadálya, tehát bátran minden gazdag embert biztatok itt a képernyőn keresztül is, hogy jöjjön el, és fizessen be különböző alapítványokba vagy az államkasszába direktben pénzt. Én azt akarom mondani Önnek, hogy az a szabályozás, amely megpróbált magas adókat kivetni, oda vezetett, hogy a gazdag emberek a végén kihúzták magukat az adózás alól. Amikor magas az adószint, akkor a gazdagok fogják magukat, megvannak ehhez a technikáik, a tudásuk meg az eszközeik, és kiviszik az országból a jövedelmüket. Nem itt számolják el, hanem máshol. És nem látom be, hogy miért kellene őket elkergetni az országból ahelyett, hogy arra biztatnánk őket, hogy hozzák haza a pénzüket, mert itthon Magyarországon jobban járnak az itthoni adózással, mintha külföldön adóznának. Tehát inkább haza kell őket hívni, nem pedig elzavarni. De ha a szóban forgó nagyvállalkozó vagy bárki más úgy gondolja, hogy van pénze, amit szívesen adna oda az államnak az államadósság csökkentésére vagy a szegények megsegítésére, minden kapu nyitva van, hozzák be azt a pénzt nyugodtan a kincstárba.
- Ha már szóba hozta az államadósság-csökkentést, ugye, egy héten belül azt mondta, hogy bejelenti az újabb államadósság-csökkentést. Három hónappal ezelőtt 81-ről 77 százalékpontra csökkent, most hány százalékpontos államadósság-csökkenésre számít?
- Ma arról tárgyaltam Matolcsy miniszter úrral, hogy 3 és 4 százalék közötti csökkentést szeretnénk elérni.
- Ez azt jelenti, hogy 73-74 százalék körül?
- Igen, és a jövő héten erről szeretnék bejelentést tenni. A dolog úgy áll, hogy sikerül is majd.
- Mi lesz az ütemezése? Hiszen, ugye, ciklus végéig ezt folytatni szeretnék. 
- Látja, milyen nehéz most előre tervezni, tehát most inkább még az eltökéltségünkről meg a terveinkről tudok beszélni, és óvatosságra intem Önt is meg a nézőket is a tekintetben, hogy milyen bizonyossággal látjuk előre a következő egy-két esztendőt, hiszen jól látható, hogy a magyar gazdaságot körülvevő világ nagyon nehéz helyzetbe került. Egy nagyon komoly európai gazdasági és pénzügyi válsággal nézünk szembe. Ez veszélyeztet sok mindent Magyarországon: munkahelyet, otthont. Megpróbáljuk ezeket az elért eredményeket megvédeni, biztonságba helyezni, tehát ilyen körülmények között nagyon nehéz jósolni. De egy dolgot biztosan tudok Önnek mondani, hogy a nemzetek erejét a következő nyolc-tíz évben az határozza majd meg, így az üzleti lehetőségeiket is az határozza meg, hogy képesek-e csökkenteni az államadósságot, képesek-e megakadályozni, hogy az államadósság újratermelődjön, vagyis képesek-e a mindenkori éves költségvetésüket nulla szinten vagy csak egy nagyon kis hiánnyal zárni, illetve képesek-e elérni gazdasági növekedést. Ahol csökken az államadósság, kézben tartják a hiányt, és van gazdasági növekedés, akkor azok a nemzetek, országok lesznek sikeresek a következő nyolc-tíz évben. Magyarországnak van esélye arra, hogy ilyen ország legyen. Csak ehhez meg kell védeni magunkat attól a válságtól, amely körülvesz bennünket. Illetve nem is arról beszélnék én, hogy meg kell magunkat védeni a válságtól, hanem nem szabad engedni, hogy a válság kibillentsen bennünket abból a megújulásból, lebillentsen vagy letoljon bennünket arról az ösvényről, amelyre Magyarország egy évvel ezelőtt lépett.
- És ezekkel az országokkal akar például új szövetségi politikát keresni? Ugye, azt mondta, hogy elindul egy verseny az értékes szövetségekért vagy hasznos szövetségekért. Hol keresendő ez a hasznos szövetség most: keleten vagy nyugaton? 
- Keleten keresendő. A dolog úgy áll, hogyha azt a három mutatót nézzük, hogy csökkenő államadósság vagy esetleg hitelezés, tehát nem hitelt vesznek fel, hanem hitelt helyeznek ki országok, hogy a költségvetésük nem hiánnyal küszködik, hanem többletet termel, és közben növekszik a gazdaságuk, ilyen országokat ma keleten lehet találni. Ilyenek az arab országok, Izrael, most gatyába rázták azt is, egy ilyen ország Kína, ilyen India, és kis megszorítással ilyen státuszba kerülhet majd Oroszország is. Ezekkel a hatalmakkal, ezekkel a gazdasági tényezőkkel kell szerintem Magyarországnak egy-egy területen nagyon szoros együttműködést, esetenként szövetséget kialakítania.
- Miniszterelnök úr, a végére hagytam, mert nagyon kevés információnk van erről, de mivel mai hír, ezért mindenképpen szeretném, hogyha reagálna erre. Ugye, a mai Heti Válaszban megjelent egy cikk, miszerint a katonai ügyészség nyomoz egy olyan titkosszolgálati ügyben, amelyben szerepel egy olyan gyanú, hogy esetleg Önt megfigyelhették. Ugyanis a szervezet számítógépein több olyan telefonbeszélgetés, híváslista és cellaelemzés maradt, ami erre utal. Tudott-e erről, mit szól hozzá? Olvasta-e a hírt? 
- Nézze, a hír nem teljesen pontos, vagy nem minden tekintetben vág egybe az én tudásommal. Amiről én tudok, az, hiszen a belügyminiszter erről már két vagy három hónappal ezelőtt jelentést tett nekem, hogy jómagam és a feleségem telefonhívásait összerendezték, tehát nem föltétlenül lehallgatták, de híváslistákat állítottak össze, és egy rajzot készítettek arról, hogy kikkel állunk kapcsolatban a telefonhívásaink alapján. Erről tudok.
- És mit szólt hozzá? 
- Hát ez egy disznóság. Rendes ember ilyet nem csinál.
- Biztos, hogy fogunk még erről is beszélni. Köszönöm szépen, hogy itt volt. Önöknek köszönöm szépen a figyelmet. Jó éjszakát, viszontlátásra! 


orbanviktor.hu
