A cinizmusnak is van határa
2008.12.17.

            A HírTV Rájátszás című műsorában Ókovács Szilveszter beszélgetett Orbán Viktorral.
        


- Ma Gyurcsány Ferenc felhívta telefonon Orbán Viktort, ez már önmagában is esemény, de az is, hogy végül mégsem találkoznak. Nálunk számolhat be először a Fidesz elnöke arról, miért mondott mégis nemet. Várjuk továbbá válaszait az elmúlt esztendő nagy kérdéseire is. Jó estét kívánok, Elnök Úr!
- Jó estét kívánok!
- Nem fél attól, hogy megfutamodásként értékelik majd a nemét, hogy nemet mondott?
- Ha egy politikus attól félne, hogy hogyan magyarázzák majd a magatartását, akkor másból sem állna az életünk, mint rettegésből. Tehát az embernek van egy álláspontja, amögött vannak érvek, azt világosan képviseli, aztán lesz, ami lesz.
- Miért mondott végül is nemet? Hiszen ez egy alkalom lehetne arra, amellyel egyébként a nemet indokolta, hogy tehát van más út, és azt így mutatja meg, hogy ott nem mondja el. 
- Körültelefonáltam az elnökségünk tagjait, akivel tudtam, személyesen is beszéltem. Ha egy mondatban kell összefoglalnom a közös álláspontot, mert érdekes módon szinte mindenki ugyanabba az irányba terelte a gondolatait, az úgy hangzott, úgy hangoznék, hogy a cinizmusnak is van határa. Tehát azt nem lehet egy tisztességes demokráciában eljátszani sem velem, sem az ellenzékkel, sem a szavazóinkkal, sem általában a magyar választópolgárokkal, hogy elfogadnak egy költségvetést, ami valójában nem is költségvetés, hanem egy brutális megszorító csomag, az ellenzék világossá teszi, hogy ez az út járhatatlan, illetve óriási veszélyeket jelent Magyarország számára. A kormány az összes érvünket figyelmen kívül hagyva a jövő évet egy megszorításos évvé teszi a költségvetés elfogadásával, majd egy nap múlva fölhívjuk az ellenzék vezetőjét, hogy szeretnénk együtt fényképezkedni, csináljunk úgy, mintha egyébként egyetértés volna. Ne vicceljünk! Tehát az a helyzet, hogy a cinizmusnak, ennek csak a rövidtávú, napi megjelenésre összpontosító, csak médiaszempontokat szem előtt tartó látványpékségnek, látványkormányzásnak egyszer véget kell vetni, és ki kell mondani, hogy az a helyzet, hogy ez tűz és víz.
- Olvastam ma olyan gyors internes kommentárt, amelyik azt mondta, hogy ez bizonyára az Önök válasza a nyilvánvalónak tartott nemrégi képviselővásárlásokra. 
- Hát éppen lehetett volna ez is egy indok, de nem kellett nagyon sokat gondolkodni. Még egyszer mondom, mi nem presztízskérdésnek tekintjük az ilyesmit. Ugyanis összefogásra egy többpártrendszerben is szükség van. Ugye, a sikeres többpártrendszerhez két dolog kell: az egyik több párt, a másik pedig közöttük valamifajta értelmes együttműködés. Az összefogásnak mindig van értelme. Azonban azt a kérdést kell feltenni, hogy minek az érdekében fogunk össze? Mi az összefogás célja? Most a dolog úgy áll, hogy a kormány ma összefogni semmi másban nem akar, mint a megszorító csomagban: hogyan tuszkoljuk le az ő szándékai szerint együtt az emberek torkán azt, amit az emberek egyáltalán nem akarnak, azt a felelősséget, amit az ország mai állapotáért a kormánynak kellene viselni, hogyan helyezzük az emberek vállára, erről szól tulajdonképpen az összefogás a kormányzati olvasatban. A mi olvasatunkban az összefogás az arról szól, hogy nézzünk szembe a valósággal, tegye nyilvánvalóvá, ismerje be a kormány udvarias módon, mértéktartóan, de ismerje be, hogy ez a politika, amely mentén eddig haladtunk, ez megbukott, ez nem vezet sehova. És egy alapvető, radikális politikai változásra is szükség van, beleértve ebbe a gazdaságpolitikai változást is, és ezért a megszorító csomag helyett egy másik gazdaságpolitika érdekében kezdjünk meg együttműködni. Tehát olyan összefogásban, amely az emberek ellenére jön létre, nem veszek részt, a Fidesz sem vesz részt. Eddig sem tettük, ezután sem fogjuk. Olyan összefogásban, amely az emberek életének a könnyítését célozza, ami az emberek érdekét szolgálja, na abban hajlandóak vagyunk.
- Egyébként ott voltak a Nemzeti Csúcson. Ön is ott volt. A volt miniszterei ott voltak a Gazdasági Csúcson, ebből sokan azt gondolhatták, hisz sejteni már akkor is lehetett, hogy át fog menni ez a költségvetés. És úgy megy át, ahogy a kormány akarja. Valamiféle nyitás vagy párbeszéd épül, és a legutóbbi héten az építőipari javaslatok is minthogyha eddig hiányolt vagy éppen féltve őrzött fideszes cselekvési tervnek a csepegtetését jelenthették volna. 
- A Fidesznek van világos cselekvési terve, részletkérdésekben is, mint például az építőipar megmentése, de a nagy kérdésekben is. Ha nagy kérdésekről van szó, mert az idő rövidsége miatt talán összpontosítsunk inkább ezekre, azt tudom mondani, hogy a kormány egy olyan válságkezelési utat jár, amelyet senki sem követ Európában: megszorításokra épül. Mindenki más gazdaságot élénkít, kamatot csökkent, vagy éppen adót csökkent. Tehát a kormánynak van egy régi szocialista politika újrahangszerelt változata formájában egy megszorításos gazdaságpolitikája. Mi azt mondjuk, hogyha a magyar gazdaság bajait egy mondatban kell összefoglalni, és ha azt a pontot akarjuk megjelölni, ahonnan ki lehet mozdítani az egészet, mint egy ilyen archimédeszi pontként, akkor azt tudjuk mondani, hogy Magyarországról hiányzik egymillió munkahely. N erről érdemes beszélni, erről hajlandóak vagyunk tárgyalni, hogyan lehet az elvesztett egymillió munkahelyet ismét megteremteni.
Ha megenged egy kis kitérőt, talán emlékeznek még rá a nézők közül is sokan, hogy a rendszerváltás elején, a kilencvenes évek elején mintegy 1,5 millió munkahely eltűnt, felszámolódott Magyarországon, 1,5 millió. Ebből 500 ezret sikerült visszahozni, tehát ezek újra létrejöttek, de az egymillió munkahely és az 1 millió dolgozó ember, és az ő munkalehetőségük továbbra is hiányzik a magyar gazdaságból. Ha egymillióval több munkahelyünk lenne, és a Fidesz programja éppen azt célozza meg, hogy tíz év alatt, legalább tíz év alatt hozzunk létre egymillió munkahelyet, ha ez meg volna, akkor a magyar államháztartás, államadósság és egyéb bajaink nagy részétől rögvest megszabadulnánk, illetve ezek a bajok könnyebben kezelhetőek, és könnyebben elbírhatóak lennének. Ezért minden olyan politika, ami az egymillió új munkahely létrehozására összpontosít, az a Fidesz számára elfogadható, abban tudunk együttműködni, de ami az ellentétes irányba halad, növeli a munkanélküliséget, mert a kormány politikája ma éppen ezt teszi, abban sajnos nem tudunk együttműködni.
- Egyébként épp a mai napon jöttek olyan hírek, amely szerint a kormány, nem tudom az Önök hatására, vagy mitől vezetve, de nagyszabású átcsoportosításokat hajt végre a Nemzeti Fejlesztési Tervnek a fejezetein belül, és mind a gazdaságélénkítés irányába megy.
- Egyelőre én ezt még nem értem pontosan, hogy mit takar, én azt tudom, hogy egy ország következő évi gazdaságpolitikája, különösen, ha pénzről van szó, az kiolvasható a költségvetésből. Az a pénz, ami bent van a költségvetésben, létezik, az, ami nincsen benne, de beszélnek róla, szerintem nem létezik. Tehát az, hogy mit honnan hova csoportosítanak át, én erről minden nap, lehet, hogy túlzok, minden harmadik nap hallok valamilyen sajtótájékoztatót. De közben a valóság az, hogy nem tudom, több év alatt, talán négy év alatt 1 vagy 2 százalékát tudtuk lehívni a rendelkezésünkre álló európai uniós pénzeknek. Tehát én azt gondolom, hogy ezek érdekes javaslatok, talán még jók is lehetnek, ha majd konkrétabbak lesznek, akkor akár támogatni is lehet őket, vagy üdvözölni. Ma azonban azt tudjuk mondani, hogy a magyar gazdaság legfontosabb ténye az, hogy elfogadtak egy költségvetést, amely a munkanélküliséget növelni fogja Magyarországon ahelyett, hogy munkahelyeket hozna létre.
- Elnök Úr, még egy adókérdés. A kormány azt szokta mondani az Önök javaslataira, hogy tehát Európában mindenütt a válságot adócsökkentéssel kezelik például, hogy igen, ott lehet adót csökkenteni, ahol vannak tartalékok. De Magyarországnak nincsenek tartalékai, deficites gazdasággal állunk szemben, vagy állunk itt, úgyhogy ezért nem tudnak adót csökkenteni, és mindez az egész gazdaságélénkítés valóban más pályán fut, mint az Önöké. 
- Ez egy régi nóta. Tehát én emlékszem ezekre a mondatokra 1986-87 tájékáról, amikor arról beszéltek, hogy most miért kell népszerűtlen intézkedéseket hozni, aztán ugyanezek a mondatok előtűntek valamikor a Bokros-csomag idején, valamint 1996 tájékán, aztán előtűntek, előkerültek újra 2006-ban, a választások után. Ez ugyanaz a régi szocialista nóta. Egyetlen ötletük van, ha látnak valami bajt a gazdaságban – gyakran látnak, ha ők kormányoznak –, mert látjuk, hogy akkor ezek a bajok elszaporodnak, akkor egyetlen gondolatuk van, hogy benyúlnak az Ön zsebébe, mindannyiunkéba, elveszik a pénzt, és akkor több pénze lesz az államnak, ebben merül ki a gondolatuk. Én nem akarok gúnyolódni, de azt kell mondanom, hogy ezzel a fajta politikával, ennyi tudással még a zsebtolvaj is rendelkezik. Belenyúlok a másik zsebébe, elveszem a pénzét, akkor nekem több lesz. Na, körülbelül ebben merül ki. De hogy kellene munkahelyet létrehozni, hogy kellene gazdasági növekedést gerjeszteni, hogy kellene fejleszteni bizonyos területeket? Erről általában ők nem beszélnek. Tehát az én állításom az a következő: az adócsökkentés hatásairól lehet vitatkozni. Kétségkívül ez egy érdekes terület. Azonban vannak tények is, amelyeket érdemes figyelembe venni. Vannak tények Magyarországon, és vannak tények külföldön. A magyar tények között figyelemre méltó a Horn Gyula-féle intézkedés: a vállalati nyereségadó felére csökkentése, amelynek eredményeképpen az abból származó bevétel megnőtt. Hasonlóképpen a Fidesz-kormány: járulékok csökkentése, és közben a járulékba befolyó összegek szinten tartása. Külföldi példa: szlovákok és románok, ahol nem voltak tartalékok egyébként, bevezették a radikálisan csökkentett alacsonyabb adórendszert, és fél év elteltével – mind a két országban – fél év elteltével több bevétel származott az alacsonyabb adókulcsból, mint korábban a magasabból. Tehát minden tény, amit ismerünk, közép-európai tény, tehát nem ilyen okoskodás, tankönyv, doktriner tételek, hanem amit ténylegesen ismerünk a gazdaságpolitikából, események, adócsökkentési elemzések, azok azt mutatják, hogy ez lehetséges.
- Miért nem ezt teszi a kormányzat, ha ez ennyire egyszerű? Békesi László nevéhez fűződik pontosan az az első, amit Ön is említett, arra gyakran mondják, hogy áthúzódó és egyszeri hatások is szerepeltek benne, hogy végül valóban nem lett mondjuk néhány negatív hatása…
- Bár lenne néhány áthúzódó hatás most is. Legalább, ha csak részlegesen elfogadnák a kormányzók, hogy ez egy jó megoldás, akkor legalább részlegesen vezessék be ezeket a javaslatokat. Előbb-utóbb egyébként rá fognak erre kényszerülni, mert egész egyszerűen ezzel az adókulccsal, ilyen adórendszerrel, ilyen magas kamatokkal a magyar gazdaság nem tud működni. Ha ma egy vállalkozó működtetni akarja a vállalkozását, és hitelt vesz föl, akkor azt fogják neki mondani, hogy 18-20 százalék közötti kamaton, a mostani nagy adóterhek mellett veheti ezt föl. Ezt kiszámolja bárki, nyugodtan mondhatjuk, hogy a magyar gazdaságban nincs olyan legális gazdasági tevékenység, amellyel ezt a magas adót, valamint a magas hitelkamatot ki lehetne termelni, vagyis meg fog állni a gazdaság. A gazdaság olyan, mint a szervezet. A mi szervezetünk is csak akkor él, ha a vér áramlik benne. A gazdaságban a pénznek kell áramolnia, ami ma nem áramlik, és ebből az következik, hogy lebénul. A lebénulás pedig azt jelenti, hogy nem lesz hol dolgozni az embereknek.
- Elnök Úr, adott esetben 2010-ben, amikor annak az évnek a nyarán hirtelen elkezdenek beütni a gigantikus készenléti hitelnek a felhasznált részeit illető törlesztések, akkor Önnek van- arról elképzelése, hogy milyen legális tevékenységgel lehet kitermelni ezeket a törlesztő részleteket?
- Mindenképpen. Ha a kérdést úgy kell lefordítanom a magam nyelvére, hogyha alakul egy polgári kormány, akkor annak mely lépések legyenek a legfontosabb és első lépései…
- Van-e erre tervük?
- Hogyne, természetesen van. Akkor az adócsökkentés, a mai magas jegybanki alapkamatnak a csökkentése, vagy jegybankkal való konzultáció eredményeképpen. A magyar kis- és középvállalkozások támogatása. Az én szemem előtt egy olyan magyar gazdaság képe lebeg, szerintem ilyen létezik, amely képes arra, hogy az állami ellátásból élők fönntartásához, biztonságához szükséges pénzt, legyen szó nyugdíjasokról vagy szociális segélyben részesülőkről, az ehhez szükséges pénzt a gazdaság a saját termelékenysége és teljesítménye révén állítja elő, és nem úgy, mint történt az elmúlt időben, hogy külföldről veszünk fel hitelt, és abból csinálunk jóléti kiadásokat. Ez a csőd biztos receptje. Tehát én hiszek abban, hogy olyan magyar gazdaságot föl lehet építeni, amely teljesíti az adósság kötelezettségeit: dinamikus, magas növekedést mutat, jövedelmet termel, lehetőséget ad a vállalkozó szellemű magyaroknak, hogy belevágjanak, kísérletezzenek, kezdeményezzenek, bontakoztassák ki az energiákat, és közben termel annyi bevételt, amiből a szociális ellátórendszert fent lehet tartani csökkenő eladósodottság mellett. Egyszer, ugyan már régen volt, már senki sem emlékszik, és olyan, mintha az ember a bizonyítványát magyarázná, de egyszer az én vezetésemmel ilyesmi már történt Magyarországon. 1998-ban, amikor átvettem Horn Gyulától az ország kormányrúdját, akkor a magyar államadósság mértéke a nemzeti össztermékhez viszonyítva 58 százalék volt, amikor pedig átadtam Medgyessy Péternek, akkor pedig 53 százalék. Tehát igenis lehet gazdasági növekedést elérni, pénzügyi egyensúlyt fönntartani, szociális ellátást biztosítani, sőt még a családokat is támogatni, és egyúttal csökkenteni az államháztartás hiányát. Amire azt szokták mondani, hogy ilyen nincs. De hát egyszer már volt.
- Egyébként most 70 százalék felett állunk az államadóságot tekintve. De Ön például ezt a készenléti hitelt elköltené-e?
- Hát attól függ mire. Tehát természetesen, ha ez a készenléti hitel kamatterheit tekintve olcsóbb, minthogyha a kötvénykibocsátás révén vennénk fel pénzt a pénzpiacról, akkor ezt kell elkölteni, illetve ebből kell kiváltani a korábban fölvett magasabb kamatozású államadósságot, illetve az azt megtestesítő papírokat. Tehát hozzá kell ehhez nyúlni, csak az a kérdés, hogy mit kezdünk vele. Én azt mondom, hogy most hogy hosszú idő után először egyébként – most tegyük azt zárójelbe, hogy miért éppen a választásokig szólnak ezek a hitelek, most ezzel ne foglalkozzunk, vagy ha gondolja belevághatunk…
- Így elegáns – azt mondta a miniszterelnök…
- Mármint úgy elegáns, hogy ők elköltik a pénzt, a következő kormány fizesse vissza? Az eleganciának egy szocialista változata. Tehát elköltöm más pénzét, és utána akinek a pénzét elköltöttem, fizesse vissza. Ha megengedi, ezt polgári világban nem soroljuk az eleganciák közé.
- Azért szállnak majd ők is harcba akkor, hogy ők fizethessék vissza. 
- Hacsak így nem – mondaná az öreg székely. Tehát visszatérve a mondandóm lényegére. Tehát most végre tizenegynéhány hónap erejéig, 16-17 hónapig a magyar állam finanszírozása, az államadósság visszafizetése külső forrásokból biztosított. Nagyon régen, öt-hat esztendeje legalább biztosan nem volt ilyen lehetősége a magyar nemzetgazdaságnak. Most tehát szerintem bátrabban lehetne politikát csinálni. Éppen ez az a pillanat, amikor például a szlovákok meg a románok útját járva meg lehet kísérelni egy radikálisabb adócsökkentést. Most van pénzügyi manőverezési lehetőség, később, amikor vissza kell fizetni, ez a tér valóban, ahogy Ön is a kérdésében érzékeltette, valószínűleg szűkebb lesz.
- Elnök Úr, a héten Önök támogatták az úgynevezett bankmentő csomag felújított változatát a parlamentben, de el tudják-e majd magyarázni Önök is mások is, hisz mindenki támogatta a Parlamentben ezt, hogy amíg a bankok kaphatnak akár 300-300 milliárdot is a mostani válságban, addig a közszolgák, vagy akár egy egyszerű nővér a kórházban, az sztk-ban miért kell, hogy a társaival együtt 200 milliárdos megkurtításon essen át. 
- Nem, ezt nem tudjuk elmagyarázni. Ugyanis ez egy elmagyarázhatatlan, igazságtalan és minden emberségességi szempontot nélkülöző helyzet, vagyis nem kellett volna megszorítást eszközölni. Ugyanis a dolog úgy fest, hogy a bankmentő csomagra fordított pénzt el lehetett volna költeni másképpen, meg jobban is, de a kormány nem akarta. Azonban az is igaz, hogy ez a formája, hogy bankmentő csomagra költjük el, kárt nem fog okozni, sőt remélhetünk tőle valamennyi nemzetgazdasági előnyt is, akkor miért ne szavazzuk meg? Egyébként persze, ha mi kormányoznánk, nem ebben a szerkezetben és nem így költenénk el azt a forrást.
- Most harcoltak a 13. havi nyugdíjnak a csonkítatlanul hagyása mellett, azonban annak idején nem támogatták ennek elfogadását, bevezetését.  
- Most meglepett. Ugyanis az én emlékeimben...
- Ezt szokták mondani, hogy harcoltak az ellen, hogy ez a nyugdíj pluszellátás létrejöjjön. 
- Ezt szokták mondani, de ha most megkérdezném, csak kínos mindig ugyanoda visszalyukadni, hogy kik mondják ezt, a szocialisták mondják ezt. A valóság az, hogy erről volt egy parlamenti vita, amikor ezt bevezette a kormányzat, és mi valóban nem szavaztuk meg, de ha valaki elolvassa a parlamenti jegyzőkönyveket, akkor megtalálja, hogy azért nem, mert szemben a választási ígérettel, nem adták oda a nyugdíjasoknak a 13. havi nyugdíjat, hanem négy évre széthúzták, és minden évben csak egy hetivel, egy hetet teljesítettek a vállalással. És azt mondtuk, hogy ez így nincsen rendjén. Ha valaki vállalt valamit a választási kampányban, vagyis hogy egy összegben, egyszerre be fogja vezetni, akkor tessék bevezetni. Hát nemcsak hogy támogattuk, most is támogatjuk; az elvételétét nem tartjuk helyesnek.
- Most Elnök Úrtól fogok idézni. A választmány előtt mondott szombati beszédében szerepelt az a megfogalmazás, hogy az MSZP politikája 2009-ben összeomlik. Ez mit jelent Ön szerint? Miniszterelnök-cserét, több kormánytag cseréjét, kormányváltást, egy újabb programot esetleg, mit jelent?
- Ez azt jelenti, hogy egyre több ember, még a mainál is több ember ébred rá arra, hogy ez a politika megbukott.
- Tehát a támogatottság omlik össze…
- Igen, ez a szocialista politika alkalmatlan arra, hogy orvosolja az ország bajait. Minél többen ismerik ezt fel, annál inkább meggyengül, omlik össze egy politika. Ez a mi politikánkkal így lenne, ha az emberek napról-napra azzal a élménnyel találnák magukat szembe, hogy amit mi hirdetünk, az nem működik, az az országot ahelyett, hogy megsegítené, egyre mélyebb válság felé tereli, akkor a mi politikánk omlana össze. De most egyelőre nem erről van szó, hanem az ellenkezőjéről. A szocialisták meghirdettek egy politikát, ennek az útján járnak, ez tele van egyébként mindenfajta füllentésekkel, hazugságokkal, miegyebekkel, ez a politika láthatóan gödörbe, válságba vezette Magyarországot, továbberőltetik ezt a politikát, nem lehet más ennek az eredménye, minthogy egyre több magyar ember jön rá arra, hogy ez a politika alkalmatlan az előttünk álló szakasz, élet, folyó költségvetési év gondjainak a kezelésére. Tehát elpártolnak, azt fogják mondani, nem hisznek ebben a politikában. Egy politika akkor omlik össze, ha nem hisznek benne az emberek. Hogy ki milyen pozícióban üldögél ettől függetlenül, az nem tartozik a politika lényegéhez, ugyan az elemzők, meg hogy mondjam a politikát ilyen színházként fölfogó emberek azt gondolják, hogy amíg a főszereplő bejön a színpadra, meg a díszlet nem változik, addig nincs politikai változás, de nem tévednek, mert a politika lényege nem az, ami a színházi előadásban történik, hanem az, amit az emberek gondolnak a politikáról, és az emberek szívében meg fejében történik, amikor az emberek az eszükkel már nem támogatnak egy politikát, a szívükkel meg nem hisznek egy politikában, akkor az a politika, akármilyen jól is fest, az összeomlott.
- Ez lehet, hogy így van, de mégis hogyha a 2008-as évet nézem, nem tudom összefoglalhatom-e úgy ezt Ön szerint, hogy egy márciusi erős megtorpanást kivéve, habár a Fidesz folyamatosan népszerű volt, Gyurcsány Ferenc politikailag mindig el tudta érni a céljait. Év végén is.
- Hát attól függ, hogy mi egy embernek a célja. Ha csak az a célja, hogy hatalmon maradjon, akkor az kétségkívül így van. Ha egy politikusnak az a célja, hogy segítségen az országon, jó döntéseket hozzon, a kormányzás kétségkívül nehéz kérdéseire megtalálja a helyes válaszokat, akkor azt kell mondanom, hogy ez nem sikerült 2008-ban a szocialistáknak, és végülis az én számomra vagy mindannyiunk számára, akik nem vagyunk szocialista párttagok, mert az egy másik eset, de a mi számunkra mégis csak ez a fontos. Mi lett az országgal, mi lett velünk. Mint ahogy a jövőnek sem az a fő kérdése, hogy a miniszterelnök marad vagy nem, hanem hogy mi lesz velünk, mi lesz a mi életünkkel, a családunkkal, az állásunkkal, az iskolánkkal, az egyetemünkkel, a diákhitelünkkel, mi lesz velünk?
- Ha már az elmúlt évnél tartunk, a 2008-as tavaszi koalíciós szakítás a mostani költségvetési elfogadások fényében nem jelenti-e azt, hogy felesleges volt Önnek nyáron kétszer is találkoznia Fodor Gábor SZDSZ-elnökkel, esetleg Önt is megvezették a fejlemények. 
- Amikor még fiatalabb voltam, és készültünk a téli alapozásokra, és időnként úgy éreztem, hogy az edzőnk most már túl sokat futtat velünk, nincs semmi értelme ennek a sok kilométernek, és időnként úgy láttam egy-egy hétvégi mérkőzésen, hogy fáradtak vagyunk, ezért nem sikerül győzelemre jutnunk, s mondtam az edzőnek mindezt, akkor azt mondta, hogy: „Barátom, hogy feleslegesen lefutott kilométer nincs, ami bent van a lábban, az bent van a lábban”. Tehát semmilyen tárgyalás nem felesleges akkor, hogyha egyébként a kapcsolatfelvételt, a kapcsolatok továbbélését, újraindítását jelenti. Az SZDSZ-szel nagyon régóta nem volt semmilyen kapcsolatunk, erre jó okunk volt nekünk is, talán ők is tudnának erre elég indokot mondani, nem kerestük egymás társaságát. Azonban úgy alakult a helyzet, hogy ez szükségessé vált, és ezt meg tudtuk tenni, túl tudtunk lépni a régi vitákon, és odáig eljutottunk, hogy legalább megérdeklődjük egymástól, hogy ebben a helyzetben, amikor az SZDSZ otthagyta a kormányt, mégis ők milyen jövőt szánnak Magyarországnak, mi milyen jövőt gondolunk, és a kettő között lehet-e találnunk közös pontokat. Ezért nem volt felesleges a tárgyalás, dacára annak, hogy egyébként láthatóan az SZDSZ MSZP-ről való leválási kísérlete teljes kudarccal végződött: az SZDSZ-nek nem sikerült újra önálló politikai erővé válnia, hanem maradt az a függelék – tehát ilyen bántó, de – vakbélnyúlvány, de inkább ilyen appendix, inkább ezt mondanám, ami jó ha van, amikor szavazni kell. Amikor kell, a szavazáshoz jó, egyébként olyan sok vizet nem zavar, tehát benne maradt ebben a szerintem az SZDSZ történelmi múltjához nyugodtan mondhatjuk, hogy méltatlan helyzetben.
- Közbejött egypár válság, egyébként a válság Ön szerint akkora-e, mint amekkorának egyesek mondják, vagy valakiknek az is érdekében állhat, hogy eltúlozzák annak méreteit, és ennek az öve alatt politikai vagy gazdasági hasznokat húzzanak?
- Kétségkívül, mint minden válságnak, ennek is meg lehet, hogy lesznek vámszedői. De ez szerintem nem tartozik a lényeghez. A lényeg az az, hogy mi az igazi veszély a jövőt illetően Magyarországon? Az igazi veszélyt Magyarországon ma nem az Amerikában kitört és Európára átterjedt pénzügyi válság jelenti már. Az igazi veszély az a 2009-re elfogadott költségvetés és az a politika, amelyet az megtestesít. Az igazi veszélyt a válság félrekezelése jelenti. A bajaink nagy része 2009-ben nem abból fog származni, hogy pénzügyi válság van, hanem abból, hogy a kormány félrekezeli a betegséget, félrekezeli a bajt. Ez az igazi veszély.
- Akkor menjünk a konkrétumokhoz! Ugye, nincs forrás, és még így is le kell vinni a költségvetés kiadásait, hogy a hiányszám az kellő legyen, és majd beléphessünk az eurózónába egyszer. Ilyen helyzetben Önök azt mondják, hogy háromezer rendőr hiányzik a rendszerből, romlik a magyar közbiztonság. De miből vegyenek fel, ha nincs pénz?
- Előszöris pénz van: nem kell ellopni, nem kell felesleges dolgokra elkölteni. Nem szabad engedni, hogy évi 200 milliárd forint eltűnjön a korrupcióban, nem szabad feleslegesen bürokratizálni a magyar gazdaságot, nem kellene gúzsba kötni a kreatív alkotó energiákat és szellemet, egyáltalán a mai gazdasági elnyomás alól, mert ebben élünk, ki kellene szabadítani a magyarokat, hogy esélyt kapjanak arra, hogy a maguk urai legyenek, és hozzátegyék a maguk tehetségét, képességét a gazdaság összteljesítményéhez. Ma nem ez a helyzet, ma lenyomják ezeket az energiákat, ma ilyen alkalmazotti létbe kényszerítik az embereket, minden önálló kezdeményezés előtt a teret beszűkítik, a lendületet lefékezik, egyáltalában ebben az országban ma már nekiindulni valaminek lassan lehetetlen. Ez a legnagyobb bajunk, mert a fiatalok, akik nem tűrik az ilyen életet, és fölkészültek, azok hátat fognak nekünk fordítani. Tehát én azt szeretném mondani, hogyha az energiákat, a bennünk lévő tehetséget, munkakedvet engednék kibontakozni, ha egy gazdaságpolitika nem emelné a munkanélküliséget, hanem munkalehetőségeket hozna létre, abban az esetben természetesen lenne forrás más célokra is. Tehát nem szabad adottságnak venni azt a tényt, hogy nincsen pénz, inkább abban érdemes gondolkodni, hogy tudna a magyar nép nagyobb kenyeret is sütni annál, mint amit éppen most próbál egyre kisebb szeletekre felhasítani.
- De ennek az érdekében Ön hajlandó volna kormányon költekezni is? Mert olyat már láttunk, hogy az adósságarány az nem volt megfelelő, de leginkább ez alól adna felmentést. 
- Hát olvastam egy nagyon érdekes írást. Kevés az időnk most már, hogy ismertessem, mert gondolatban ez az írás volt Tamás Gáspár Miklós tollából az Élet és Irodalomban jelent meg talán egy vagy két héttel ezelőtt. Ami egy nagyon fontos írás; méltatlanul elsikkadt. Amely pontosan az Ön kérdése mögött megbúvó gondolkodásmódot kérdőjelezi meg. És teszi fel azt a kérdést, hogy valóban a költekezésnek mondott dolog, a fogyasztásnak leírt jelenség az negatív volna, és igaz volna, hogy csak azért, mert valami megszorító, meg népszerűtlen, biztos, hogy jó és magasabb rendű? Ezt a kérdést fel kell tenni. Még egyszer mondom: az a politika, amely azt gondolja, hogy a pénzügyi egyensúly önmagában egy teljesítmény, az téved. Nos, a pénzügyi egyensúly önmagában egy mutatószám. Az a kérdés, hogy mi van mögötte, van-e mögötte érték, van-e mögötte működő gazdaság, jön-e létre hozzáadott érték, mert egyébként egy nagy nulla a pénzügyi egyensúly, ha nincs mögötte érték, az nem ér semmit. Tehát ezt a gondolkodásmódot, miszerint a költekezés eleve rossz. A pénzügyi egyensúlyra törekvő megszorítás az pedig jó, az egy olyan gondolkodásmód, amely valamilyen rejtélyes okból beette a magyar közvélemény egy tekintélyes részének a haja alá magát, és azóta nem lehet onnan – még Tamás Gáspár Miklós sem tudja láthatóan, pedig az Élet és Irodalomban tette ezt – kipiszkálni onnan. Tehát én azt szeretném mondani, hogy a költekezés, a növekedés, a fogyasztás az nem rossz dolog. Hát miért dolgozunk, hát nem azért dolgozik az ember, és a magyar emberek nem keveset dolgoznak, mert Európában a csehek után a második legtöbbet: heti 49-50 órát is. Hát azért dolgoznak, hogy úgymond fogyasszanak: a gyereket iskolába járassák, vegyenek maguknak egy autót, rendes lakásban lakhassanak, elmehessenek nyaralni. Ezek rossz dolgok? Hát ha a politika ezt megtámadja, mondva, hogy ez rossz dolog, akkor mivégre van az egész gazdaság, mivégre van az egész politikai rendszer? Tehát ezeket nem szabad rossz dolgoknak minősíteni. Az is igaz, kétségtelen, hogy egy gazdaságban szükség van arra, hogy az emberek a pénzük egy részét, ha van nekik, akkor ne elköltsék, hanem megtakarítsák, és valamilyen úton – bank, tőzsde miegyebek; vannak erre csatornák – be tudjon kerülni a magyar gazdaság vérkeringésébe. De ebből nem következik, hogy egy fogyasztást eleve elítélendő, rossz dolognak tartjuk.
- De ettől még a dilemma fönnállhat, nem tudom, lehet, hogy ezzel csőbe húzom az Elnök Urat, ha nincs pénze, de itt van a világverő vízilabdacsapat, és kéne nekik 100 millió, hogy a világkupán elinduljanak, de nem tudja odaadni, mert nincs miből, tényleg nincs miből, utánpótlástól csak nem venné el, akkor mit tesz?
- Azt a kérdést tenném, hogy miért nincsen pénz? Magyarországon azért nincsen elegendő pénz, Önnek egyébként igaza van a kérdésével, mert Magyarországon a magyar gazdaság körülbelül egymillió embernek nem képes munkalehetőséget adni. Ha többen dolgoznánk, ha a magyar gazdaságban az energiák nem lefojtva lennének, a családi gazdaságok, egyéni vállalkozások nem a lét – nem lét küszöbén egyensúlyoznának, hanem meg tudnának indulni, akkor lenne pénz. Ezért mondom, hogy a bajból ki kell növekedni, tehát a gazdasági tevékenység, a gazdasági termelékenység növekedése révén kell kijutni a bajból, nem pedig állandóan a megszorításokkal. Ami nem jelenti azt, hogy ne kéne egyébként ésszerűsíteni néhány területet, ahol ma pazarlás van, rosszul szervezzük, sok a bürokrácia, értelmetlen kiadások vannak, azokat persze értelmes formára kell hozni. De az nem a megoldás, a megoldás a növekedésben van.
- Olimpia névnapja van, és a sportnál tartottunk. Arra milyen jelzőt mondana, hogy a labdarúgás szempontjából milyen volt a 2008-as év? Erwin Koeman csapata most hét vagy nyolc hellyel följebb van, mint nyolc év alatt bármelyik. 
- Kis, vékony reménysugaraknak is örülni kell a mi helyzetünkben. Én azonban nem az alapján ítélem meg a magyar labdarúgás helyzetét, és a magyar labdarúgás jövendőbeli esélyeiről sokkal jobb véleménnyel vagyok, mint száz elemzőből kilencvenkilenc. Tehát én azt gondolom a magyar labdarúgás az egy kiváló időszak előtt áll. Rengeteg tehetséges utánpótlás-játékosunk van, szépen fejlődnek az akadémiák, ha az ország nem húzza vissza ezeket a fiatal tehetségeket magához, hanem engedi őket kibontakozni, ha megadja nekik a megfelelő nevelést, ha a nemzeti nevelés egyébként a futballisták körében, ami természetes Nyugaton, ismét lábra kap, mert a nemzeti elkötelezettség olyan plusz energiákat szabadít fel a sportpályán, ami nélkül nem lehet állni a versenyt a többiekkel. Tehát ha mindez megtörténik, akkor sikeresek leszünk. De ha olyanná válik a magyar fiataloknak a világa, a futballban is, mint ahogy ma kinéz az ország, ha magunkhoz húzzuk őket, ha lemondó, ha slendrián, ha csak azt bizonygatja, hogy miért nem lehet ezt jobban csinálni, tehát megdumálja, kimagyarázza, ha ilyen karakterűek lesznek a fiatal játékosaink, akkor hiába áll a magyar válogatottban néhány hellyel előrébb, nem jutunk ki a vízből, nem jutunk át a túlsó partra. Egyszerre van labdarúgó szakmapolitikai feladat és nevelési feladat előttünk. Akik gyerekekkel foglalkoznak, én is közéjük tartozom, nekünk mind a két szempontot érvényesítenünk kell, és akkor abból a fantasztikus tehetségből, ami ma a fiatalokban ott van, és nap mint nap látom, ki fogjuk tudni felnőttkorban is hozni a jó eredményeket.
- Önnek sincs sok ideje, a mi időnk is lejárt. Hogyha Szenteste…
- Mire gondol? Tud valamit?
- A műsor szempontjából. De hogyha mondjuk Szenteste hívja Önt a focipálya-edző tengózni, akkor elmegy?
- Hát Szenteste nem. Család. Nemcsak Szenteste. Egyébként is: amikor tehetem, mindig a családdal vagyok.
- Köszönjük szépen, hogy eljött hozzánk, Elnök Úr. 
- Köszönöm, hogy itt lehettem.


orbanviktor.hu
