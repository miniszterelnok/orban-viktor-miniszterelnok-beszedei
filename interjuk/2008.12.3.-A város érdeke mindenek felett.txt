A város érdeke mindenek felett
2008.12.3.

            Orbán Viktor országos körútja során a Fejér Megyei Hírlapnak nyilatkozott.
        


- Elnök úr, találkozott a megyei elnökkel, a Fidesz városi frakcióvezetőjével. Mi a további programja? 
- Találkozom néhány nagyvállakozóval, akik nagyon sok embernek adnak munkát itt a környéken. Fehérvár egy bombaerős, nagyon komoly város, főleg ha a cégek számát és a helyben működő tőke nagyságát nézzük. Mindannyian tudjuk, hogy a világ komoly gazdasági nehézségekkel találta szemben magát. A legfontosabb feladat most a munkahelyek megvédése, amihez  összehangolt gazdasági, kormányzati és önkormányzati lépések szükségesek.  Erről beszéltem Cser-Palkovics András városi frakcióvezetővel és a megyei közgyűlés elnök asszonyával is. Örülök annak, hogy Fehérváron van egy – a Kamarával egyeztetett – javaslatunk, melynek célkeresztjében a helyi adók jelentős csökkentése áll. Ha ugyanis a kis- és középvállalkozások adóterhei nem csökkennek, akkor ezek a vállalkozások alkalmazottaik elbocsátására fognak kényszerülni. Ez az a politika – az adócsökkentés politikája – amire kormányzati szinten is szükség lenne.
- Az önkormányzatok ebben az időszakban készítik a költségvetési koncepciókat. Mindegyik nagyon nehéz helyzetben van, hiszen a normatív támogatások csökkennek. Mit lehet tenni?
- Az önkormányzatok tényleg nehéz helyzetben vannak. A kormány ugyanis egy olyan alkalmatlan válságkezelést ötölt ki, amely merőben ellentétes az európai megoldásokkal. Más európai országokban ugyanis adót csökkentenek, kamatot csökkentenek, növekedési programokat fogadnak el, a magyar kormány pedig brutális megszorításokkal terheli az embereket és az önkormányzatokat. Székesfehérvár polgármestere ugyanakkor az átlagosnál bátrabb polgármester, ezt bizonyította a Parlamentben is, amikor megszavazta a jégkorong utánpótlás támogatásáról szóló javaslatunkat.  Ez pedig komoly bátorságra vall. Azt akarom mondani ezzel, hogy a fehérváriaknak mindig megvolt a magukhoz való eszük és bátorságuk. Egy dolog a pártfegyelem és a frakciófegyelem, de a város érdeke mindenek felett áll. Azt gondolom, a fehérváriaknak küzdeni kell, nem szabad hagyni, hogy elvegyenek tőlük olyan lehetőségeket, amelyek járnának nekik.  A megyei önkormányzat esetében fontosnak tartom, hogy ne engedjék kiütni az itteni kórházat a súlyponti kórházaknak fenntartott támogatási keretből. Korábban is előfordult már, hogy nekünk, fehérváriaknak voltak bajaink, de soha nem mentünk feltett kézzel a harcba. Hol a polgármester, hol a megyei közgyűlési elnök asszony vezetésével tudunk elérni eredményeket. Egyébként pedig rá kell venni a kormányt, hogy változtassa meg az önkormányzatokra vonatkozó költségvetési passzusokat, hiszen az önkormányzatokat sújtó megszorítások nyomán végül mindig az emberek hátán csattan az ostor.


Fejér Megyei Hírlap
