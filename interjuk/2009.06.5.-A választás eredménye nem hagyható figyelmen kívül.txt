A választás eredménye nem hagyható figyelmen kívül
2009.06.5.

            A hírTV Péntek 8 című műsorában Rákay Philip és Csermely Péter beszélgetett Orbán Viktorral.
        

Rákay Philip: - Szép jó estét mindannyiuknak! Önök a Hír Televízió véleményműsorát, a Péntek 8-at látják. Érdekes kis hét volt. Hogy csak néhány eseményt emeljek ki elöljáróban: a balliberális média és a balliberális értelmiségiek valamikor a hét közepén arról hozsannáztak hosszasan különféle formákban, hogy micsoda eredményeket könyvelhet el magának az éppen ötven napja regnáló Bajnai-kormány. Na, hát erről is beszélünk majd ebben a mai műsorban. Aztán, hogy idézzem Péter egyik kedvencét, Gurmai Zitát, ő egészen odáig ragadtatta magát, hogy egész Európa a jobboldal miatt van válságban. Szanyi Tibor aztán egy szintén érdekes írásában pedig egészen odáig ment, hogy normális, demokratikus országokban az olyan pártokat, mint a Fidesz, egyenesen be kellene tiltani. Minek? – mindjárt választás, kérdezem Csermely Pétertől, pontosabban inkább mai vendégünktől, Orbán Viktortól, a Fidesz elnökétől.
- Jó estét kívánok!
R. P.: - Szervusz, Viktor!
- Szervusztok!
R. P.: - Nem kell választani, hát mit kell ezzel szórakozni?
Csermely Péter: - Szanyi Tibor rájött a megoldásra, most már más tényleg nem maradt neki.
- Hát a vér nem válik vízzé. Azért az MSZP, bár kétségkívül nagyon igyekszik, de láthatóan, amikor bajban van, vagy az emberek elpártolnak tőle, vagy a megtévesztési taktikáik kifulladnak, akkor rendre a két-három nemzedékkel korábbi ösztönöket, reflexeket veszik elő. Egyszer Szájer Józsefnek volt egy hasonlata, hogy az MSZP egy olyan demokratikus párt, ami nagyon igyekszik azon, hogy a párt balkezes, de jobb kézzel írjon úgy, ahogy a többiek, a demokratikus erőknél szokás, amikor leesik valami az asztalról, akkor mindig bal kézzel kap utána. Úgy tűnik, hogy ebben a Szájer-féle hasonlatban sok igazság van.
R. P.: - De Újhelyi István a Nap-keltében szerdán egészen pontosan úgy fogalmazott, hogy az elmúlt ötven nap Bajnai-kormányzása olyan volt, mint egy életmentő műtét, csak közben az embernek valahogy az az érzése, hogy az végezte a műtétet, aki mondjuk elgázolta a szerencsétlen járókelőt. Sőt, előtte még elszaladt az Ecseri piacra, és vett magának egy orvosi diplomát. Tehát ők végzik most az életmentő műtétet.
Cs. P.: - Biztos, ami biztos, műtét előtt még elvette a beteg pénztárcáját.
- Így van. Ezt akartam mondani, hogy ki is fosztotta a magatehetetlent. De túl ezen a nyilvánvaló szemérmetlen hazugságon, van itt azonban valami, amiről érdemes pár szót váltani. A gondolkodásmód, ami e mögött az önértékelés mögött húzódik meg. Most ne beszéljünk arról, hogy ötven nap alatt jóérzésű ember egy olyan nehéz munkának, mint amit kormányzásnak neveznek, saját magára vonatkozó pozitív értékelését adhatja-e a nélkül, hogy ne tűnne igen nagyképűnek és szerénytelennek. Ezt most tegyük is zárójelbe. De azt gondolom, hogy őszintén beszélnek atekintetben, hogy azt mondják, amit gondolnak. Tehát nem mondanak igazat, de azt mondják, ami a fejükben van.
Ők azt gondolják, hogy sikeresen kormányoztak. Ugyanis ez nemcsak a szocialisták, hanem a szakértői arroganciával rendelkező liberálisoknak is gyakori problémája a demokráciában, hogy képesek egy országot és egy kormányzást úgy sikeresnek nyilvánítani, hogy közben a benne élő embereknek egyre rosszabbul megy. Ez egy nagyon sajátos fölfogás. Diktatúrákra vagy szakértői megváltástudattal rendelkező politikusokra jellemző, hogy számokat látnak meg mindenfajta művi, papírra vetett gondolatokat – leginkább számadatokat –, és közben semmi zavart nem okoz számukra az, hogy a munkanélküliség nő, az árak fölmennek, az emberek egyre nehezebben élnek, egyre többen nem tudják kifizetni a számláikat, dőlnek be a hiteleik, és sorolhatnám tovább.
Tehát a néppárti politikát, aminek magam is részese és híve vagyok, az különbözteti meg ettől a művi gondolkodásmódtól, ettől a blablától, hogy mi az élet tényéből indulunk ki, és mi azt valljuk, hogy egy országban nem lehet jó a kormányzás, hogyha az embereknek közben egyre rosszabb a helyzetük. Egy ország sikeressége csak akkor jelenthető ki, ha a benne élő emberek, az országot alkotó emberek is úgy gondolják, hogy az ő életük is sikeres, ők is jutottak ötről a hatra. Ha ez nem következik be, akkor nincs az emberek sorsától elvonatkoztatható, elméleti jellegű sikeressége a kormánynak. Ez egy értelmetlen gondolkodásmód a mi számunkra. És itt, amikor megdöbbenve szembesül az ország ezzel a véleménnyel, akkor ez az életidegen gondolkodás taszítja tulajdonképpen az embereket: hogy lehet az, hogy az ő hazájuk sikeres, miközben ők bárhova néznek, szinte mindannyian egyre nehezebben élnek, és sikertelenek.
Cs. P.: - Azért történtek olyan dolgok is ebben az ötven napban vagy akár az elmúlt héten is, hogy az ember már tényleg nem tudja, hogy mikor lesz ennek vége, vagy hol van az arcátlanságnak az a pontja, amikor már nincs tovább. Tehát, hogy a pénzügyminiszter, a miniszterelnök és a jegybankelnök bizonyítottan és deklaráltan erőtlen hazudozásai ellenére Ciprusra mentette ki, vagy tartotta ott vagyonának jó részét, az egy dolog, ilyen előfordul. Na most, ezek az emberek kérnek tőlünk áldozatot, a magyaroktól, a messze nem olyan gazdag magyaroktól, vagy legalábbis hozzájuk képest, sőt kifejezetten szegényektől…
- És nem szakad le az ég.
Cs. P.: - ... és azért van szükség erre az áldozatra, mert Bajnai Gordon aktív részese volt ennek az úgynevezett híres „elkúrásnak”. Hát az egész egyszerűen vígjátéki szituáció, hogyha nem, sírni kellene rajta.
- Hát igen. Azt kell mondanom, hogy amikor az emberekkel találkozom most a kampány során, akkor ez az az ügy, ami a leginkább érdekli őket, meg erről lehet a leginkább reakciót kiváltó módon beszélgetni velük. Ugyanis mindenki érzi, hogy valami itt nincs rendben, csak ugye, miután ők nem politikusok, nehezen tudják úgy megfogalmazni, ahogy a mi dolgunk megfogalmazni az ilyen problémákat. Mert végül is nem is csak arról van szó, hogy Bajnai Gordon részese volt mindannak, amit Gyurcsány–Bajnai-korszaknak nevezünk, és ami tönkretette az országot, hanem arról is szó van, hogy ezek az emberek valóban adóelkerülés céljából vitték külföldre a pénzüket – ők ugyan ezt tagadják. De nem lehet válaszolni arra az egyszerű kérdésre, hogy ha valaki tisztességesen akar vállalkozni, és az adóját be akarja fizetni, akkor miért nem Budapesten tartja a pénzét? Miért nem itt jegyezteti be a vállalkozását? Miért nem itt folytat gazdasági tevékenységet? Erre nincs válasz, tehát nyilvánvaló, akármit is mondanak, hogy azért vitték Ciprusra, ami nem a decens üzletemberekről híres, ha ott kinn jártak, amikor intézték az ügyeiket, talán föl is tűnt nekik ez. Tehát nyilván kikerülni az adót. Erre kitaláltak egy külön kifejezést, tehát adóoptimalizálás. Tehát amikor kivonják az adózás alól a pénzüket és állításuk szerint ez nem törvénytelen – ezt majd a hatóságoknak szerintem meg kell vizsgálni – akkor ezt ők adóoptimalizálásnak, egy pozitív tartalmú kifejezést alkotnak egy egész egyszerű lopásból, csalásból. No de visszatérve a dolog lényegére: tehát nem fizetik be az adójukat a költségvetésbe, vagyis kevesebb pénz van a költségvetésben, mint lehetne, illetve kellene. Majd azt mondják az embereknek: nézzétek, hát nincs elég pénz a költségvetésben, add ide a nyugdíjadat, te meg a családtámogatásodból adjál vissza.
Cs. P.: - Hát pontosan erről van szó.
- Ez az, ami egy kultúrbotrány. Tehát előfordul valóban – úgy, ahogy te mondtad – más országokban is, hogy gazdag emberek Monacótól kezdve, a jóég tudja, hány helyre viszik, költöztetik, mozgatják vagyonukat, életük helyszínét, de hogy utána annak a közösségnek az élére akarjanak állni, amit így megrövidítettek, na ez kultúrbotrány. Ez az európai civilizációban sehol máshol nem fogadható el, úgy tűnik, csak Magyarországon.
R. P.: - De már nemcsak Európában, hát másfél hetes az a hír, múlt héten elfelejtettünk erről beszélni, hogy Dél-Korea volt elnöke, egy hatvanvalahány éves ember korrupciós botrányba keveredett, vagy a gyanú árnyéka megcsapta, és a szégyentől gyakorlatilag öngyilkos lett, leugrott valami szikláról. És akkor...
- Az ázsiai világok ilyenek ilyen szempontból.
R. P.: - ... arra gondoltam, de jó lenne ott élni! Nem? Bizonyos szempontból.
- Lehetett valami...
Cs. P.: - Amíg nem te vagy az elnök.
- Valószínűleg nemcsak gyanú volt e mögött, hogyha ilyen súlyos lett a következménye. De visszatérve a kérdés lényegére: nemrégen voltam a német kancellárasszonynál. Az off-shore cégek működésének szabályozása a legszigorúbb közismerten Németországban; ott félig bűncselekménynek is tekintik az ilyen ügyeket. Most volt tele a világsajtó azzal, hogy egy adóparadicsom egyik hírhedt bankjának teljes adatmennyiségét megvásárolták, hogy megnézhessék, hogy kik azok a német polgárok, akik ezen az úton-módon próbálták elkerülni az adó befizetését. Tehát Németország egy szigorú és komoly állam ebből a szempontból, ezért a kancellárasszonnyal értékesnek mondható az a megállapodásunk, hogy a CDU – kancellárasszony pártja – és a Fidesz egy közös munkabizottságot állított föl annak érdekében, hogy az off-shore végek szabályozása, ellenőrzése ügyében fölkészült legyen a Fidesz, hogyha megkapja az emberek bizalmát és kormányozhat.
R. P.: - Ha már Németországot említed, nem tud nem eszembe jutni, hogy néhány nappal ezelőtt a német külügyminiszter járt Magyarországon és a Te úgynevezett - idézőjelbe teszem, mert én magam semmiféle kivetnivalót nem találok ezekben a mondatokban, meg szerintem sokan nem, de ezekben az úgynevezett esztergomi „elhíresült” mondatokkal kapcsolatban hát ő is rosszallását fejezte ki. Tehát gyakorlatilag mondjuk Slota mellé állt az a német külügyminiszter, akinek mondjuk normálisan, ha ismerné a történelmet, akkor gondolnia kéne mondjuk a beneši dekrétumokra meg arra a néhány ezer, tízezer ma is élő szudétanémet leszármazottra, akik nyögték azt a mai is érvényben lévő szabályt. Szóval megőrült már Európa is?
- Nehéz eset az egész történet. Először is két okból is köszönettel tartozunk a szlovák barátainknak. Először is, mert június 4-e, vagyis a trianoni országfeldarabolás évfordulóján emlékeztettek bennünket arra, hogy kötelességeink vannak. Trianon nem a múlt, hanem a velünk élő történelem, és valóban továbbra is, hiába vagyunk az Európai Unión belül, a magyar nemzet határokon átívelő egyesítése még nem történt meg. Sokat kell ezért dolgoznunk, hiszen lám, ilyen gondolatok, mint a – nevezzük nevén a dolgot – egyik szlovák kormánypárt fasisztoid vezetője megengedheti magának, hogy a Kárpát-medence létét, az abban élő magyarok összetartozását kétségbe vonja.
R. P.: - És közben ő neonáciz téged.
- Igen, hát hogyne. Másfelől azért is köszönettel tartozom a szlovák barátaimnak én személy szerint, mert a gyerekeim előtt megnövelték a tekintélyemet, mert a gyerekek mosolyogva mondták, hogy azért az mégis valami, hogy az ember mond néhány mondatot, és összehívják egy ország parlamentjét. No hát, ami pedig a német külügyminisztert illeti: hát, ha rosszmájú akarnék lenni – mint ahogy nem akarok –, akkor azt mondanám, hogy hát ilyenek ezek a szocialisták. Ugye, az ilyen fasisztoid pártok nemzeti szocialisták, s vannak a nemzetközi szocialisták, mint amilyen a német külügyminiszter. És hogyha a nemzeti és nemzetközi szocialisták egymásra találnak, mint ahogy a történelemben ezt már néhányszor láttuk, abból Közép-Európának általában sok jó még nem sült ki.
De legyünk egy kicsit talán megengedőbbek. A magyar választás, a magyar EP-választás egy belpolitikai választás lesz. Erről beszélgetünk mi is, erről beszél az egész ország, ezt mindannyian tudjuk. Ez a Gyurcsány–Bajnai-korszak lezárásáról szól. Arról, hogy kimondjuk: elég volt, akarunk-e valami mást, s ha igen, mifélét? De ettől még, hogy mi ezt a választást elsősorban belpolitikai választásként éljük meg, azért ennek van egy nemzetközi jelentősége és összefüggése, mert ez mégiscsak egy európai választás. És zajlik egy küzdelem az Európai Néppárthoz tartozó erők és az Európai Szocialista Párthoz tartozó erők között, hiszen ők ketten adják a két legerősebb frakciót az Európai Parlamentben, és a kettőjük közötti erőviszony dönti el, hogy merre fog majd menni Európa. Nem mondom, hogy kizárólag csak ez a választás dönti el, de az EP súlya egyre nő, az azon belül kialakult erőviszony jelentősége egyre súlyosabb, tehát Európa jövendőbeli kultúrája, irányultsága, világpolitikában elfoglalt helye, a nagy világkérdésekre adott válaszai részben, tekintélyes részben múlnak azon, hogy milyen erőviszony jön létre Európában a szocialisták és a néppártiak között.
Mi a néppártiakhoz tartozunk, a kereszténydemokrata indíttatású pártok politikai családjához. A Német Szocialista Párt és annak vezetője vagy a Szociáldemokrata Párt és annak vezetője pedig a szocialistákhoz. Tehát mondhatom, hogy egy európai kampány zajlik, és innen nézve, ha nem lenne ilyen fájó ez az egész történet, ráadásul egy ilyen időzítésben, hogy közvetlen Trianon évfordulója előtt történt, akkor azt is mondhatnánk, hogy szokásos európai választási hadjárat és választási taktika része mindaz, amit látunk.
Cs. P.: - Minden előrejelzés szerint, minden előrejelzés szerint a Fidesz fel fogja mosni a padlót az MSZP-vel ezen az EP-választáson. És akkor mi lesz?
- Először is, az jó lesz. Másodsorban…
Cs. P.: - Van egy sportértéke önmagában, ez kétségtelen.
- Hát nézd, azért először is az elmúlt hét évben a magyar nemzeti, polgári, keresztény érzelmű emberek azért elég sokat szenvedtek. Most túl a minden magyar állampolgárt sújtó elhibázott gazdaságpolitikán, önérzetükben is sokszor bántották meg őket, vereségeket is szenvedtünk – az nem tesz jót az ember önbecsülésének – és nehéz volt kitartani egymás mellett is, meg nehéz volt kitartani a saját igazságaink mellett. De az elmúlt hét évben ezt megtettük: egymás mellett is kitartottunk, meg a saját igazunk mellett is, és most befordultunk a célegyenesbe. De az elmúlt hét évben ezt megtettük: egymás mellett is kitartottunk, meg a saját igazunk mellett is, és most befordulunk a célegyenesbe. Tehát egy ilyen győzelem azért az egész jobboldali tábornak, különösen egy ilyen pécsi előhang után, visszaadja az önbizalmát, az önbecsülését, és az elmúlt hét év kitartását nem minősíti csak hősiesnek, csak becsületesnek, hanem értelmesnek és eredményesnek is fogja mutatni. Tehát volt értelme mindannak, amit az elmúlt esztendőkben vállaltunk, amit én nagyon sok embertől kértem, és nagyon sok ember engedett is ennek a kérésnek.
Ami azonban még ennél is fontosabb: hogyha nemcsak a polgári oldalt nézzük, hanem egész Magyarországot, akkor itt olyasmi történhet vasárnap, valami olyasminek a bizonyítékát vehetjük kézhez, amire bevallom őszintén, én sohasem gondoltam volna. Én húsz éve állok a demokratikus politikában kötésig, ha nem számolom a kommunista rendszer megdöntése érdekében végzett egyébként izgalmas és szép feladat megelőző esztendeit, akkor azt mondhatom, hogy én úgy vágtam neki 1990-ben a magyar demokráciának, hogy azt hittem, hogy már mögöttem van a lehető legszélesebb összefogás, amit én a magam életében még megtapasztalhatok Magyarországon. Azt gondoltam, hogy annál szélesebb összefogást, hogy közösen küldjük haza az oroszokat, zavarjuk el a kommunistákat, legyen vége az egypártrendszernek, jöjjön végre a demokrácia meg a szabadság, szóval amilyen sokan összefogtunk ennek érdekében, ennél nagyobbat, szélesebbet, mélyebbet összefogásban én már nem látok majd. Meg is zavarta egy kicsit a saját véleményem a tisztánlátásomat – talán másokét is – hiszen a választási részvétel 1990-ben csak ötvenegynéhány százalék volt. Vagyis a szabadság, a rendszerváltás, ez az egész ügy, amiről én most itt beszélek, negyvenegynéhány százaléknyi embernek úgy tűnt, nem volt olyan fontos, mint ahogy én azt gondoltam, ráadásul az ötvenegynéhány százalékban is mintegy tízszázaléknyian a szocialistákra szavaztak, vagyis a diktatúra örököseinek a pártjára. De hát azt gondoltam, hogy ez volt a csúcspont. És most bármerre járok az országban, nemcsak az adatokat ha nézem, hanem a személyes élményeim is azt mutatják, hogy készülődőben van valami sokkal szélesebb és mélyebb összefogás és egyetértés, mint a rendszerváltáskor volt.
Azt látom a gyűléseken is, hogy nézem az embereket, előtte beszélgetek velük, hogy teljesen különböző emberek jönnek el. Tehát én nem állítom azt, hogy eltűntek azok a különbségek, amelyek az elmúlt húsz évben megvoltak a magyarok között: vannak jobboldaliak, baloldaliak, szocialisták, nemzetiek, liberálisok, kereszténydemokraták, vannak, akik a Kádár-rendszert továbbra is pozitívan ítélik meg, vannak, akik meg a fél életüket odaadták volna érte, csak hogy vége legyen már. Ezek a különbségek megmaradtak, csak zárójelbe kerültek, mert van egy fontosabb közös cél ebben a pillanatban. Ez pedig az, hogy takarítsuk el ezt a kormányt, ezt az egész kurzust fejezzük be, ezt az egész hangulatot, ami ma uralja az országot, és amit néhány szélhámos milliárdos honosított meg Magyarországon, ezt sürgősen valahogy zárjuk le, legyen vége, vonjuk le ennek a politikai következményeit, és azonnal, ahogy lehet, kezdjünk bele valami újba, amiben lehet reménykedni, ami egy élhető világot és egy élhető országot ígér a számunkra. Ez ma egy szélesebb összefogásnak ígérkezik, mint a rendszerváltáskori összefogás volt. Hogy így van-e, vagy tévedek, majd most vasárnap meg majd a rákövetkező választásokon kiderül. De én egy nagy történelmi pillanat részesének gondolom magam, amikor majd elmegyek június 7-én vasárnap választani. És hogy aztán ebből mi következik, azt alaposan végig kell gondolni, mert egy ilyen összefogásból és egyértelmű akaratnyilvánításból, bizony súlyos és komoly dolgok következnek.
R. P.: - Vajon ezek a nagyon pozitív, a jobboldal számára igencsak pozitív, eredmény-előrejelzések meg a pécsi példa nem altatja-e el túlontúl mondjuk a jobboldali szavazókat? Nem mondják-e azt, hogy hát, most nem az én egy szavazatomon fog múlni, úgyis nyerünk.
- Én ezt minden gyűlésen elmondom, hogy találkozom azokkal a véleményekkel, hogy olyan jól állunk, hogy ezt a választást most már tátott szájjal is behúzzuk. És én mindig elmondom, hogy láttam már tátott szájú jobboldalit, de olyat, hogy berepült volna a sült galamb a szájába, még nem láttam. Sőt, örülhetett, ha a fogai a helyén maradtak, ha elbámészkodott esetleg, meg másra várt. Tehát a tanulság azért az, hogy a jobboldal nemcsak az elmúlt hét évben, hanem azt kell mondanom sok évtized óta így van ez, soha semmit nem kapott ingyen, nem kapott ajándékba, sose volt szerencséje. Amiért nem dolgozott meg, azt nem kapta meg. Iszonyatosan megdolgoztunk a rendszerváltásért, annak az első kormánya is megdolgozott azért a lehetőségért, hogy kormányozhasson. Nekünk nagyon keményen meg kellett dolgoznunk, szinte emberfeletti módon a '98-as választási győzelemért. Keményen kellett megdolgoznunk azért a bizalomért, amit kiérdemelhettünk aztán a kormányzással. Még a vereségért, nekünk még azért is meg kellett dolgoznunk, mert odatettük magunkat, és mégis elbuktuk az azután következő két parlamenti választást. Tehát a jobboldalnak számolnia kell azzal, hogy az a munka, amit ő nem végez el, az nem is lesz elvégezve. És ezért mindenkinek saját magában kell bízni; nem a szomszédjában, nem a munkatársában, nem a bajtársában, hanem egyedül saját magában, ha választás van. Ha ő elment, akkor lehet siker. Lesz is. Ha nem megy el, bukás lesz – akármit is mondanak a fölmérések meg az előrejelzések.
R. P.: - Egy korábbi mondatot hadd idézzek, már annyira közhelyszámba megy, hogy szinte az eredeti jelentésére nem is nagyon emlékeznek. Amikor azt mondtad, hogy „egy a tábor, egy a zászló”, ugye, azóta, főleg mostanában, a balliberális újságokban forgatják így-úgy ezt a mondatot, és valahogy ennél a választásnál most talán egy picit megint más jelentést kapott.
- Nos, hát a jobboldalnak két fogyatékossága van, két súlyosabb - több is van, de két súlyosabb fogyatékossága minden bizonnyal. Az egyik a restség: erről beszéltem az előbb, a másik pedig a kétség. A jobboldal nagyon nehezen látja be azt, hogy a jobboldali sikerhez az út az egységen keresztül vezet. Ha szétszavazunk, ha kétfelé döntünk, ha félszívűek vagyunk, ha nem állunk oda a leendő kormánypárt mögé, akkor mindig a szocialisták nyernek. A szocialisták nem azért szoktak nyerni, mert olyan nagyon sikerül megkedveltetni magukat az emberekkel – persze, talán ez is előfordul néha, de az igazi forrása a sikerüknek az, hogy a jobboldal megosztott. Hát '94-ben így jöttek vissza. Már senki se emlékszik erre sem, de ha összeadjuk egyébként, ugye '94-ben a kisgazdák, a kereszténydemokraták, az akkor már Boross Péter által vezetett MDF-re meg a Fideszre adott voksok száma mennyi volt, meg az SZDSZ meg az MSZP, de különösen, ha az MSZP-re leadott voksok számát tekintjük, akkor azt kell mondanom, hogy nagyon erős volt a jobboldal, csak négy darabban volt.
2002-ben 40 ezer szavazat kellett volna a listán ahhoz, hogy a Fidesz és a polgári kormány gond nélkül folytathassa a kormányzást. Ha az meglett volna, akkor az egész miskulancia, ez a nyavalyatörős jelen, amiben élünk, mind nem lenne. Egy egész más, sokkal üdítőbb és lélekemelőbb gondokkal küzdő Magyarország állna ma előttünk. Nem a szlovákok hátát néznénk, hanem az osztrákok sarkát taposnánk, hogyha ebbe a térbe akarom elhelyezni annak a jövőnek a lehetőségét, ami most már a múlt. Tehát 40 ezer voks kellett volna, és nem tudtam rávenni a jobboldali szavazók közül 40 ezer embert sem én, sem a híveink, sem a jelöltjeink, hogy az egységben van az erő. És miközben nekünk 40 ezer szavazatunk hiányzott, aközben tőlünk jobbra a MIÉP megkapott 300 ezer szavazatot. Ha abból csak 40 ezer itt van, ha 40 ezer ember úgy dönt, hogy inkább a polgári kormányzás folytatását kell támogatnia és nem valamifajta más szempontok szerint kell véleményt nyilvánítania, akkor a kereszténydemokrata jobboldali kormányzás maradt volna Magyarországon.
Cs. P.: - Azért furcsa...
- Ezért mondom azt, hogy a jobboldalnak a restség mellett a kétfelé szavazást, a kétséget is le kell győzni.
Cs. P.: - Azért furcsa ennek a bizonyos egység koncepciónak, vagy az „egy a tábor, egy a zászló” elvnek a kritikája, mert ugyanis ez működik és fényes választási győzelmeket hozott, tudniillik a baloldalon ez van. A baloldali térfélen egy a tábor, egy a zászló, és győztek, győztek, győztek. Az MSZP-n kívül nincs más párt itt.
R. P.: - Hát névleg ott az SZDSZ, de hát gyakorlatilag...
Cs. P.: - Az nem a baloldali térfélre pozícionálta magát.
- Hát ők a sokszínű parlamentet úgy képzelik el, hogy a baloldal egységes, a jobboldal meg sokszínű.
R. P.: - Na jó! Beszéljünk egy picit arról, amiről néhány héttel ezelőtt, amikor itt jártál épp a pécsi kampány finisében, akkor mondtál egy meglehetősen erős mondatot a vízvagyonnal kapcsolatban. Na ez a mondat utána szépen be is járta a hazai közvéleményt, és úgy látszik, hogy mintha eredménye lenne, mert tegnapi hír – legalábbis itt a Hír TV beszámolt róla, hogy más médiumokban megjelent-e, azt hagyjuk, de hát ehhez már hozzászoktunk –, hogy mintha sikerülne tengelyt akasztani ez ügyben. De hát számtalan ilyen ügy lehet. Tehát halljuk, hogy megy az iratmegsemmisítés, meg mennek ezek a gépek, amelyek darálják a dokumentumokat - egyfelől, másfelől meg még az utolsó nemzeti vagyonok ellopása.
- Hát ugye a föld meg a víz a két utolsó nagy nemzeti vagyon, amelyhez nem mertek hozzányúlni még a szocialisták.
R. P.: - Erdők.
- Hát azt a földhöz sorolom, ha ezt a kis pontatlanságot most elnézitek nekem, és valóban mindent meg is kell tenni, hogy ez ne kerülhessen idegen kézre, és ne lehessen elkótyavetyélni. Na most, még nem vagyunk biztonságban a vízvagyon ügyében, mert úgy, ahogyan itt ezt mondtam, a parlamentben is megkezdtük a vízvagyon védelméért folytatott küzdelmünket, és meg is nyugtattak bennünket a kormánypártiak. Ettől különösen idegesek lettünk, meg láttuk, hogy jó nyomon vagyunk, mert azt mondták, hogy dehogyis, mi nem, nem akarunk ilyesmit. És ilyenkor szokták gyorsan eladni azt a vagyont, aminek az eladási szándékát tagadják. Ezért be is nyújtottunk egy javaslatot, hogy tegyük vissza – ugyanis korábban úgy volt, hogy a tartós állami vagyon körébe tartoztak a vízközművek, tehát a vízszolgáltató társaságok. Ezeket a szocialisták néhány évvel ezelőtt kivették a körből, vagyis eladhatóvá tették. És most azt mondtuk: no, hát ha valóban azt gondolják, amit mondanak, akkor most tegyük vissza a tartós állami vagyon körébe ezeket a közműveket. Még nem szavazott erről a parlament. A sürgősséggel történő visszatételt már leszavazta, azt napirendre sem vették. Úgyhogy most rendes menetben megpróbáljuk ezt elérni.
Én biztos vagyok benne, hogy jól meggondolták az üzletemberek is, hogy mit tesznek. Én szeretem a mérsékelt, kiegyensúlyozott és alkotmányos rendben zajló politikai életet, de ha egy ilyen nemzeti stratégiai tulajdonról és érdekről van szó, akkor nem habozok radikálisan fogalmazni. Tehát azért jó, ha észnél vannak az üzletemberek, és nem kötnek szerződést a mostani kormánnyal esetleg a vízközmű vagyon kézbe vételére, mert a következő kormány azt nem tekinti majd érvényesnek. Így, mint ahogy megmondtuk a népszavazás előestéjén, hogy ha az egészségügyi vagyont ki akarják vinni köztulajdonból, akkor az üzletembereknek számolniuk kell azzal a kockázattal, hogy a következő kormány első lépésben ezt vissza fogja venni. Most ugyanez a helyzet a vízvagyonnal is. Tehát túl azon, hogy egyik oldalon a kormánnyal szemben harcolunk, a másik oldalon szeretnénk egy jó tanácsot adni az üzletembereknek: ez egy tuti bukta, ebbe az üzletbe nem kéne belelépniük.
R. P.: - Ezek az üzenetek nagyon jól átmennek. Hát magam döbbentem meg a minap a Nap-keltében Demszky Gábor beszélt arról hosszasan, hogy hát micsoda politikai csapda és micsoda politikai tévedés most ezt az egész vagyonadó kérdést tárgyalni, merthogy a Fidesz úgyis megmondta, hogyha visszajön, eltörli. Márpedig - mondja Demszky - a Fidesz visszajön, el fogják törölni. Hát így csak híveket vesztünk. Tehát hogy olyan szinten ment át ez a közbeszédbe, hogy már politikusok kezdenek egész más fejjel gondolkodni, vagy egy olyan világra készülni, ami előtt nem tudjuk, hogy ősszel állunk vagy csak jövő áprilisban, de mintha tartanának ettől.
- Kétségkívül ez egy érdekes helyzet, és ebben egyfelől törvénytisztelő és alkotmányos módon, másfelől felelősségteljesen cselekedni és viselkedni nem könnyű. Nem akarom magunkat fényezni, de ugye bennünket az alkotmány szerint ellenzéki pártnak kell tekinteni, és kétségkívül jog szerint azok is vagyunk. De miután ez a kormány az emberek szívében meg a fejében, meg a lelkében már megbukott és már csak vergődésnek tekintik azt, ami itt történik, egyben úgy tekintenek ránk, mint aki egy leendő kormányzópárt és elvárják tőlünk, hogy mint leendő kormányzópárt azért teljes súllyal lépjünk föl azokban a kérdésekben, ahol az ország meg az emberek legfontosabb érdekei forognak kockán. Ugyanakkor nem léphetjük át jogi értelemben azt a határt, amit alkotmányos ellenzéknek neveznek.
Tehát ebben a helyzetben, ebben a térben kell nekünk egyszerre megőrizni a demokrácia iránti elkötelezettségünket, az alkotmány tiszteletét és közben szolgálni az emberek érdekét. Ezért vagyok kénytelen időnként olyan hangon is fogalmazni, mint ahogy az előbb tettem, de nem akarok kétséget hagyni afelől, hogy csak azért, mert még jog szerint van hátra néhány hónap ennek a vergődő kormánynak, és közben – és ismerjük őket, és tudjuk, hogy hajlandóak szinte mindent eladni, amiből egy kis hasznuk származhat, nem nézhetjük tétlenül. Tehát világossá kell tenni mindkét oldal számára az elszámoltatás szempontjából a kormányoldal számára, az üzletemberek számára meg a polgári jog szempontjából, hogy egy ilyen helyzetben létrejött ügyletet, amely nyilvánvalóan az emberek érdekével szemben jön létre, a következő kormány nem fogadhat el ténynek, azt meg kell változtatnia. Tehát azért mondom, hogy visszafogottan, törvényes kereteken belül, de határozottan és kellő súllyal kell megszólalnunk, és nekem személy szerint is, mert most már több felelősséget viselünk az ország jövőjéért, mint amilyen felelősséget általában ellenzéki pártok viselni szoktak.
Cs. P.: - Először a Bajnai-kormány, illetve maga Bajnai Gordon, utána pedig az MSZP is gyönyörűen megünnepelte saját magát vagy saját magukat a válságkezelésben elért eredményekért. Csak zárójelben mondom: azt nem tették hozzá, hogy a válságot is ők hozták, hogy most legyen miért ünnepelni. De vajon milyen eredmények ezek, ahol egyes intézkedéseket jövő májusi kezdettel hoznának meg, tehát már a következő kormány kontójának a rovására. A másik, hogy a többi intézkedésüknek meg olyan eredményei vannak, hogy napról napra nő az állástalanok száma, egyre nő az elbocsátások száma, és a gazdasági recesszió százalékpontos adatait pedig hetenként módosítják lefelé.
- Hát, sőt ennél még furább dolog is történt, mert a jegybankelnök, aki az első elesett off-shore-lovag, ugye, a nagy trióból, mert ugye várunk, hogy a pénzügyminiszter meg a miniszterelnöki posztot viselő off-shore-lovag is leessen a lóról, hasonlóan a jegybankelnökhöz. Tehát maga a jegybankelnök, aki jól láthatóan nem velünk pendül egy húron, hanem hozzájuk tartozik, azt találta mondani, hogy a kormányzati intézkedések rövidtávon mélyítik a recessziót, vagyis mélyítik a válságot. Akkor miért csinálják? Hát Nyugat-Európában csak olyan döntéseket hoznak, amelyekkel rövidtávon megpróbálják a válság hatásait enyhíteni, vagy legalábbis elviselhetővé tenni az emberek számára. És mint az előbb Philip világosan rámutatott, ráadásul már a középtávú lépéseknek sincs politikai értelme, mert minden valószínűség szerint a következő kormány, amelyben valamilyen szerepe a Fidesznek lesz – reményeink szerint meghatározó – már bejelentette, hogy más alapokon kívánja újjáépíteni a magyar gazdaságot.
Tehát azt kell mondanom, hogy ezek a megpróbáltatások, amelyekben részesít bennünket, mármint az embereket a kormányzat, teljesen értelmetlenek. Na most hozzá kell persze tennünk, hogy van itt azért más is – ez a „mitől sikeres egy ország” gondolata körül forgó beszélgetésrészlethez visz bennünket vissza. Ugye, a szocialisták gazdaságpolitikájának van egy ritmusa, ezt én a dinamikus helyben járás politikájának nevezem. Ugye, ez egy hintapolitika: tehát megszorítások, aztán osztogatások, megszorítások, osztogatások. Kicsit most rosszabb lesz, aztán majd megint jobb lesz. Aztán persze megint rosszabb lesz, aztán egy kicsit megint jobb – mint amikor hintában ül az ember gyerekkorában. Tehát az az érzése van, hogy iszonyatos sebességgel halad, még a haja is lobog a szélben, de valójában helyben marad. Tehát ez a gondolkodásmód az, ami tönkretesz bennünket. Ebből kell kiszabadulni. Ezért mondom én, hogy más alapokon kell újjáépíteni majd a magyar gazdaságot.
Cs. P.: - Viktor, teljesen egyértelmű, hogy amit ez a kormány csinál, és az MSZP csinál, pláne az SZDSZ, annak nincs értelme. Legalábbis az én helyemről, vagy az én székemből belátható értelme nincsen. De akkor miért csinálják?
- Hát erről próbálok beszélni, hogy lehet, hogy a székkel van a baj meg a mi fejünkkel. Tehát amikor nem értjük meg, hogy ők miért csinálják, akkor az nem azért van, mert nincs értelme annak, amit tesznek, hanem mert nem tudunk az ő fejükkel gondolkodni.
Cs. P.: - De most nem csak az intézkedéseikre értem, hanem ennek a siralmas kormányzás kínkeservvel való folytatásának a tényére. Hogy nem mondják, azt, hogy legyenek előrehozott választások.
- Hát emberileg azt én értem. Nem, azt én értem emberileg. Hát ugye, az MSZP triumvirátusa, ami az MSZP-t irányítja, annak a feje ugye most az elnök asszony. Most többször is hallgattam őt, amikor azt mondta, hogy azért nem szabad most abbahagyni a kormányzást, mert most már mindjárt jönnek az eredmények. És néztem őt, hogy ugyanarról az országról beszélünk-e, és úgy látom, hogy igen.
Cs. P.: - 1960 óta ezt mondja.
- De meg van több... Nézem őket... Most az egy dolog, hogy az országnak iszonyatos károkat okoznak, de hát ez a vergődés munkahelyek tízezreiben mérhető. A csődbe ment vállalkozások, fölszámolás alá kerülő vállalkozások száma 20-30, 40 százalékkal nő, tehát iszonyatos adatokat látunk. A magyar gazdaság nagyon nehéz helyzetben van. Az árakat fölemelik, adókat emelnek, a megélhetés egyre nehezebbé válik. Tehát az ország sokat szenved ettől. De most – ezt a tényt zárójelbe tévén – nézem őket, mikor beszélnek, és úgy látom, hogy ők valóban azt hiszik, hogy most valami eredmény jön. Én azt állítom, hogy az összeomlás felé viszik az országot, ők pedig komolyan azt gondolják, hogy annak eredménye lesz, amit csinálnak. Mindjárt jönnek az eredmények. Meg fogják érteni majd az emberek is. Nem ez van 40 éve, 50 éve, 60 éve? Hát ebben, mint a nyomtató ló: mindig ebbe a vágányba mennek. És ezért mondom én, hogy ez a szemlélet, aminek a legújabb kiteljesedése immáron milliárdosok részvételével ez a Gyurcsány–Bajnai-korszak nagyon mélyen beleivódott az elmúlt években Magyarország testébe. Szóval itt nemcsak egyszerűen egy kormányváltásról lesz majd szó, itt nemcsak arról van szó, hogy mást kell csinálni, hanem másképpen is kell csinálni. Ezt az egész korszakot valahogy ki kell vetnünk a szervezetünkből, egyébként nem leszünk képesek arra, hogy megújítsuk Magyarországot, és hogy újra sikeres országgá váljunk.
R. P.: - Az ember olvasgatta a héten, de hát gyakorlatilag hetek óta zajlik mindez, a különböző balliberális megmondó emberek írásait, akkor már elindult a vezénylő tábornok, majd jön, és akkor majd kétharmaddal ez lesz ebben az országban, meg az lesz. És majd ilyen világ jön, meg így kell félni, meg jaj, milyen szóhasználat, meg úsztatják a koronát, meg szóval megint jön az őrület. De egyáltalán számítasz-e kétharmadra, és fontos lenne-e egyáltalán az, hogy kétharmaddal győzzön bármikor is a Fidesz? Mondjuk nyilván egy országgyűlési választás ilyen szempontból fontosabb. És milyen világ indul el akkor?
- Nos, az első bölcsesség, ahonnan az ilyen kérdések megfontolásakor kiindulni érdemes, az úgy hangzik, hogy aki egyszer forró tejjel megégette a szája szélét, az a hideg vizet is fújva issza. Én, jelentem, fújva iszom a hideg vizet is. Én már láttam Fidesz-győzelemről szóló fölméréseket, a Fidesz-kormányzás folytatásáról szóló rettegő írásokat, berezelt balliberális tollforgatót, sok mindent láttam már, a végén akkorát buktunk, mint az ólajtó – ha szabad ebben a népi képben érzékeltetnem azt, ami történt velünk. Tehát óvatosságra intek mindenkit. El fognak bennünket altatni a baloldal tollforgatói, a baloldal propagandistái, maguk a baloldali politikusok. Előbb vagy utóbb, ha hagyjuk, ki fogják énekelni a sajtot a szánkból. Ezért én a kétharmadról történő gondolkodás helyett az egyszerű többséges győzelmet is nagyon értékesnek tartom, és nagyon megbecsülném.
Például az EP-választáson, ha a leadott voksok ötven százalékát meg tudjuk kapni, az egy csoda. Hát azért egy ilyen összefogás, hogy egy pártválasztáson a leadott voksok minden másodikját egy politikai erő megkapja, ilyen Európában néha a bajor kereszténydemokraták esetében szokott előfordulni, de sehol máshol. Hát ez egy európai kultúrtörténeti érdekesség lesz, ha ez bekövetkezik, és ezt nagyon meg kell becsülnünk. A politikai, a modern politikai életnek nem ez a hagyományos rendje, ez egy bravúr, ez egy óriási eredmény. Tehát mielőtt a kétharmadról gondolkodnánk, először legyen meg a kis egyszerű többség, és a következő parlamenti választáskor is azt mondom: persze, minél nagyobb fölénye van azt embernek egy parlamentben, annál biztosabban tud kormányozni. A biztos kormányzás minimumáról beszélek, ahhoz kell a parlamenti mandátumok fele, akkor a programját egy párt rossz kompromisszumok nélkül végre tudja hajtani.
A kétharmad persze még jobb, tehát az meg aztán olyan átalakításokra is lehetőséget ad, ami nagyon ritkán adatik megy egy-egy nemzet, nemzedék és egy-egy politikai közösség, politikai család vagy egy politikus életében. Egyáltalán nem ugranék el előle, sőt nagyon örülnék, hogyha kétharmadunk lehetne. Van itt jó néhány gond, amit orvosolni lehetne kétharmados törvényalkotással. Na most, ami... Látom, hogy a szocialistákat legjobban izgatja ebben a kétharmadban, az a mentelmi jog. Persze, beszélnek ők koronáról meg alkotmányról, de ők is tudják, hogy mi egy demokratikus párt vagyunk, köztársasági formát akarunk az államnak, ezt meg fogjuk erősíteni, helyre fogjuk állítani a demokráciának azokat a normáit, amelyeket ők az út szélére hajítottak. Tehát pontosan tudják ők, hogy mi egy virtigli, elkötelezett demokratikus politikai közösség vagyunk. Nem ezzel kapcsolatos félelmeik vannak. Nekik kifejezetten mentelmi jogi problémáik vannak.
A magyar parlamentben az a szabály, hogy ha egy képviselőt valamilyen nyomozó szerv meg szeretne vizsgálni – ez leginkább az ügyészség – abban az esetben ki kell adni. Ez egy régi európai hagyomány, még az uralkodók idejéből jön, hogy ne lehessen az uralkodót korlátozó parlamenti képviselőket ellehetetleníteni azzal, hogy az uralkodó kezében lévő jogkikényszerítő eszközöket politikai célokból használják, és így tulajdonképpen a parlamenti képviselőket lesöprik a politikai színpadról. Tehát ez a régi formája annak, amit a Szanyi képviselőtársam szerint mostantól be kéne tiltani. Régen is, akkor sem mertek ilyet mondani, bonyolultabb megoldást választottak. Ez ellen jött létre a kétharmad intézménye, hogy a parlamenti képviselők alapvetően becsületes emberek, valószínűleg ez a legfontosabb szempont a számukra, és ha úgy látják, hogy valakivel szemben valóban politikai okokból indul eljárás, akkor azt ne adják ki. De nem arra jött létre a mentelmi jog intézménye, hogy ha valaki egy köztörvényes bűncselekményt követ el, amiről mindenki látja, hogy az, ami, akkor megvédjék, mint ilyen betyárbecsület alapján egymást a képviselők. Nem erre találták ki. De úgy tűnik, a szocialisták erre akarják használni. Tehát ők abban reménykednek, hogyha nincs kétharmada a következő kormánytöbbségnek, akkor azok a parlamenti képviselők, akiknek vaj van a fülük mögött - mondjuk most éppen kormánytagok - azok így elkerülhetik a magyar igazságszolgáltatás előtt történő felelősségre vonást. Ez aggasztja őket.
Na most én azonban úgy látom, hogy Magyarországnak sok problémája van, én nem a felelősségre vonást tartom a legnagyobb problémának. Azt csak előföltételnek tekintem. A legnagyobb probléma az, hogy Magyarországon nő a munkanélküliség, az emberek nem tudnak megélni, hiányzik egymillió munkahely. Tehát nekünk széles összefogással létre kell hozni egy sikerrel kecsegtető gazdasági programot. De az is igaz ugyanakkor, hogy nem tudjuk a közbizalmat helyreállítani, nem tudjuk az embereket megnyerni, és nem tudjuk munkába fogni, nem tudjuk rávenni az együttműködésre egy jobb, sikeresebb jövő reményében, ha azt, amit el kell végezni, nem végez el az igazságszolgáltatás, vagyis nem néz szembe a múlttal, és a gyanús ügyekben nem jár el. Ezért mi nem árulunk zsákbamacskát. Tehát én egyetlen dolgot tudok tenni a szocialisták félelemkeltő propagandájával szemben, hogy tiszta lapokkal játszok. Nyitottunk egy honlapot, oda az összes olyan ügyet fölvezetjük, amely az elmúlt évek során, sőt azóta is nap mint nap keletkezik, és úgy gondoljuk, hogy vizsgálatra érdemes. Mi nem árulunk zsákbamacskát. Oda föl kell menni erre a honlapra, és meg lehet nézni, hogy kb. mik azok az ügyek, amikről úgy gondoljuk, hogy egyébként vizsgálatot érdemelnek, teljesen függetlenül attól, hogy egyébként milyen erőviszonyok alakulnak majd ki a választásokat következően.
Cs. P.: - Erre azt szokták mondani a baloldali írástudók, hogy persze igen, de a Fidesz miért nem fordul most az ügyészséghez ezekben az ügyekben, amire egyébként szerintem egészen könnyű a válasz: mert a szocialisták vannak olyan szívesek, és maguktól nem adják oda a dokumentumokat.
- De mi oda fogjuk... De ráadásul még egyszerűbb az eset. Odafordulunk, hát odafordulunk. Hát hány eljárás van folyamatban? Hát sorra buknak meg azért a szocialista politikusok, ahogy az eljárások haladnak előre. Nem azért buknak meg, mert majd a Fidesz lesz kormányon, hanem mert azt csináltak, amit. És ezért mi, ahogy lehet, mi teszünk följelentéseket. Hát a legtöbb ügy éppen emiatt indult. Az Állami Számvevőszék jelentéseit figyeljük, az Állami Számvevőszék jelentéseiben foglaltakat hivatalból is érzékelték egyébként az igazságszolgáltatás szervei. Tehát ez a munka folyik. De ráadásul, hogy egy kicsit tompábbra fogjuk a kormánypárti újságírók meg szellemi emberek pennájának hegyét, azért azt érdemes fölidézni, hogy nem voltak ők mindig ilyen finnyásak. Hát talán nem úgy kellene gondolkodnunk erről az egész kérdéskörről, mint a demokrácia természetes velejárójáról? Kormányoz valaki négy évig, jön egy új kormány, és ha az új kormány azt gondolja, hogy nem tud összefogást teremteni, sikeresen programot hirdetni, sikeresen gazdaságot újjáépíteni közbizalom nélkül, a közbizalomhoz pedig hozzátartozik, hogy az előző években végzett politikai tevékenységgel el kell számolni.
Tehát én ezt az átadás-átvételkor, a kormányzás átadás-átvételekor történő eljárássorozatot, a demokrácia részének tartom. Valamikor ők is annak tartották, ilyen formában védték mindazt, amit Medgyessy Péter különleges államtitkára, Keller László elkövetett velünk szemben, amivel kapcsolatban bennem nincsen sértettség. Tudomásul vettem, hogy Magyarországon a demokráciát ezentúl ilyen játékszabályok szerint játsszuk. Az elszámoltatás elemével kiegészült a magyar demokrácia 2002-ben. Mi ezen keresztülmentünk. Akik azt mondják, hogy de hát az igazságszolgáltatásra tartozik, azok elfeledkeznek arról, hogy a kormányzatnak is van vizsgálati kötelezettsége, és 140 kormányzati vizsgálat indult a polgári kormány tisztségviselőivel szemben. Személyes ügyekkel nem akarok előhozakodni, de hát én hónapokig jártam mindenfajta elszámoltatási bizottságok elé, és tőlem még azt is elvárták és megkövetelték, hogy a lakásomba beszerelt vízmelegítő bojler beszereléséről szóló számlát benyújtsam. Úgyhogy azt ajánlom az uraknak, hogy mielőtt túl hegyesre pödörnék a bajszukat és hegyeznék a ceruzájukat, a magyar politikatörténet ezen egyébként nyilvános fejezetét tanulmányozzák egy kicsit, hogy és miképpen történt ez 2002-t követően.
R. P.: - Pont akartam mondani, nem is volt olyan távoli fejezete ez a magyar történelemnek. Gyakorlatilag lejárt az időnk, úgyhogy tényleg egy bővített mondatra szeretném, hogyha lezárnád a mai műsort. És a kérdésem nyilván kicsit provokatív, de hát nem véletlen. Sokunkban megfogalmazódik ez: mi az a részvételi küszöb vagy részvételi eredmény, amivel – és mondjuk Fidesz-győzelem vasárnap – mondjuk, ki lehet csikarni egy előrehozott választást?
- Hát erre a kérdésre nem tudok válaszolni, tehát lezárni sem tudom a műsort. Azt tudom mondani a részvételi arányokat illetően, hogy volt már egy EP-választás Magyarországon, akkor mintegy 38 százalékos részvétel volt. Minden, ami efölött lesz, az lépés előre, az európai gondolat és a demokrácia megerősödését is jelzi a számomra. Ezért azt szeretném, hogyha mindenképpen 38 százalék fölé menne a részvétel, minél inkább, annál jobb. Az ötven százalékát ha megkapjuk a voksoknak, mint mondtam, óriási bravúr, és azt gondolom, hogyha elég sokan mennek el, azért jóval többen, mint 38 százalék, tehát becsúszunk a 40-50 százalék közötti tartományba, akkor egy olyan erejű népítélet születik, amelyet a mostani kormány nem hagyhat figyelmen kívül, és ez föl fogja gyorsítani Magyarország belpolitikai eseményeit.
R. P.: - Meglátjuk. Köszönjük szépen, Viktor, hogy itt voltál. Vasárnap fontos nap, de hát ezt Önök is pont olyan jól tudják, mint mi itt ennél az asztalnál. Jövő pénteken majd megbeszéljük az eredményeket. Minden jót, viszontlátásra!


orbanviktor.hu
