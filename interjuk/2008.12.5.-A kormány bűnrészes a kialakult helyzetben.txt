A kormány bűnrészes a kialakult helyzetben
2008.12.5.

            A Fidesz elnöke az Új Néplapnak adott interjút.
        


- A Gyurcsány-kormány számos vihart átélt az elmúlt években. Népszavazás, a koalíció felbomlása, adótörvények megszavazása… Úgy tűnik, történjék bármi, a jelenlegi kormány elmozdíthatatlan. Belenyugszik-e a Fidesz abba, hogy 2010-ig Gyurcsány Ferenc áll az ország élén? 
- Természetesen nem hagyjuk figyelmen kívül a realitásokat, de az ország rossz helyzetébe beletörődnünk nem szabad. Nem törődhetünk bele abba, hogy Magyarország a szocialisták immár hatéves kormányzása alatt évről évre egyre rosszabb gazdasági helyzetbe került. Mi öt százalékos növekedési rátával adtuk át a kormányzást, azóta minden esztendőben egyre rosszabb adatok látnak napvilágot. Abba sem törődhetünk bele, hogy Magyarország egyre hátrébb csúszik az európai országok rangsorában. Nincs Európában másik kormány, amely ilyen hanyatlást produkált volna az elmúlt években. Nem, ebbe mi nem törődhetünk bele. 
Persze, eszembe jut, hogy a rendszerváltoztatáskor magam is részese voltam annak a kerekasztalnak, mely kiépítette a demokratikus jogállam alapjait. Magam is részese voltam annak a döntési folyamatnak, amely erős jogokat biztosított a mindenkori, demokratikusan megválasztott kormánynak. Azt azonban nem hittem volna akkoriban, hogy ezeket a demokratikus kereteket ilyen cinikus módon, hazugságokkal, gátlástalan manipulálással fordítják majd az ország ellen.
- A Fidesz évek óta a vállalkozásélénkítés mellett szól, adó-és járulékcsökkentést sürget. A pénzügyi válság kellős közepén azonban a kormány azt kommunikálja, hogy most végképp nem lehet szó ilyesmiről. Kitartanak továbbra is válságkezelő elképzeléseik mellett? 
- Mi a válságkezelés európai útját tartjuk helyesnek. Nemrégiben Portugáliában jártam, ahol a kormány a társasági adó csökkentésével igyekszik segíteni a vállalkozók nehéz helyzetén. Nagy-Britanniában kormány és ellenzéke azon vitázik, hogy az adócsökkentés, vagy a kamatcsökkentés a hatásosabb megoldás a válság kezelésére. Az Európai Unió országai sorra hozzák meg gazdaságélénkítő, beruházásösztönző döntéseiket. Egyes egyedül a magyar kormány léptet életbe ismét brutális megszorításokat. Ez pedig zsákutca. A legfontosabb feladat most a munkahelyek megőrzése lenne. A költségvetés lehetőséget biztosított volna arra, hogy a kormány végre érdemi lépéseket tegyen ebbe az irányba, a parlament által elfogadott főszámok viszont egyáltalán nem erről a szándékról tanúskodnak. Elfogadhatatlan és fenntarthatatlan, hogy ma egy magyar vállalkozás húsz százalékos kamat alatt egyszerűen nem jut hitelhez. Ugyan hogyan lehetne ezt kitermelni? A magasan tartott kamatszinttel a feketegazdaság, illetve a csőd felé terelik a vállalkozói szférát. Nem kérdés: adó- és kamatcsökkentésre van szükség az örökös megszorítás és nyomorgatás politikája helyett.
- A baloldali szavazótábor egy jelentős része megingathatatlanul hiszi, hogy mindenért egyszemélyben ön a felelős. Nem érzi-e úgy, hogy a következő választásnál ismét az ön személyének démonizálása veszélyeztetheti a jobboldali győzelmet? 
- A szocialistákról már mindenki tudja: a legaljasabb eszközök használatától sem riadnak vissza, ha politikai ellenfeleik lejáratásáról van szó. Mi ezzel szemben annyit tehetünk, hogy minél több helyre elmegyünk, beszélünk az emberekkel, és elmondjuk, hogy milyen véleményt képviselünk az ország sorskérdéseit illetően. Tudjuk, hogy a hazug suttogó propaganda a szocialisták egyik legerősebb fegyvere. Nem engedik zavartatni magukat a tényektől, így az sem érdekli őket, hogy a polgári kormány alatt a régió éllovasai voltunk, az emberek bíztak a holnapban és bizony optimista hangulat volt jellemző az országra. Ugyanakkor az is világos, hogy bárki is lenne a jobboldal vezetője, ugyanilyen rágalomhadjárat indulna ellene. Ezzel bizony szembe kell néznünk.
- A közbiztonság romlása hihetetlen feszültségeket kelt az országban. A kormány és az SZDSZ kommunikációja alapján úgy tűnik, hogy Magyarországon rettegnek a romák, erőszakos cselekmények áldozatai, kimondva, kimondatlanul a fajgyűlölet miatt. A vidéki Magyarországon azonban sokan nem így látják a helyzetet. Ön szerint mi lehet a kivezető út? 
- A közbiztonság kérdése mára - a pénzügyi válság kezelése mellett - Magyarország legfontosabb ügyévé vált. A kiskunlacházi kislány brutális meggyilkolása óta semmi sem olyan, mint korábban volt: átléptük a Rubicont. Tegyük világossá: egy demokratikus országban mindenkit megillet a védelem joga. Jogunkban áll megvédeni életünket, szeretteink életét és mindazt, amit magunkénak mondhatunk. Ez nem lehet név, lakóhely, foglalkozás vagy származás kérdése. Magyaroknak, romáknak, munkanélkülieknek és gazdag embereknek is egyformán joguk van a védelemhez, ahhoz, hogy nyugalomban, békében éljék le az életüket. Magyarországon azonban a bűnözés, az utóbbi időben hihetetlenül elszaporodott erőszakos, néhol brutális cselekmények mindezt nagyon komolyan veszélyeztetik. Ennek pedig alapvető oka az, hogy a magyar állam elhagyta szolgálati őrhelyét. Vétkes könnyelműséggel építették le azokat az intézményeket, amelyek mindannyiunk védelmét kellene, hogy biztosítsák. Leépülőben, szétszéledőben van a rendőrség, sorra ürülnek ki a rendőrőrsök, és egyre több körzeti megbízott hiányzik vidékről. Háromezerrel kevesebb rendőr van, mint amennyit a törvény meghatároz, az átlagéletkor nagyon alacsony, így sokszor hiányzik az eredményes bűnüldözéshez elengedhetetlen tapasztalat. A meglévő erők persze erejüket megfeszítve igyekeznek teljesíteni kötelességüket, de a kormány újabb és újabb megszorításokkal teszi még lehetetlenebbé a helyzetüket, és zülleszti tovább a rendőrséget.
Egyértelmű a kormány felelőssége abban, hogy idáig fajultak a dolgok, ezért ki kell mondani végre, hogy ez így nem mehet tovább! A Fidesz 3 milliárd forint átcsoportosítását javasolta a költségvetésben új rendőrőrsök létrehozására és a körzeti megbízotti hálózat megerősítésére. Az MSZP és az MDF azonban leszavazta ezt az indítványt. Én nem tudom, vajon minek kell még történnie ahhoz, hogy belássák végre: a helyzet tarthatatlanná vált. A kormányzó párt, az MSZP – az SZDSZ-szel mély egyetértésben – nap mint nap lefasisztázza a magyar népet, mondván, a fajgyűlölet fenyegeti a hazánkban élő cigányságot és más kisebbségeket. Ebből elég volt, nem vagyunk fasiszták! Békésen, nyugodtan akarunk élni, és ehhez jogunk van! És mondjuk ki végre, a 24. órában vagyunk!
A közösségellenes, végletesen liberális kormányzati gondolkodás mellett ugyanilyen veszedelmesnek tartom a szélsőséges jobboldali gondolkodást, amely szerint a bűnözés, az erőszakos cselekmények okai a cigányság faji tulajdonságaiban keresendőek. A két szélsőséges megközelítés egyformán káros, hiszen a kialakult helyzet egészen egyszerűen jogállami kérdés. Még egyszer mondom: jogunk van a védelemhez. Az a kormányzat, amely rombolja és elveszi az ehhez szükséges eszközöket, az bűnrészes a kialakult helyzetben. Igen: a kiskunlacházi tragédiáért felelősség terheli az állami intézményeket lezüllesztő, a rendőrséget leépítő kormányzatot.
- A külpolitikában mostanság a szlovák-magyar viszony kelt heves indulatokat. Ön hogyan kezelné a kialakult konfliktust? 
- Először is a kormány eleget kell, hogy tegyen erkölcsi kötelességének, és biztosítania kell minden határon túli magyar számára a kettős állampolgárságot. Így lehet ugyanis a legjobban megvédeni a határon túl élő magyarokat. E téren tanulhatunk a szlovákoktól, akik már korábban megadták azt a lehetőséget a határaikon túl élő szlovákoknak, mint ahogyan csaknem valamennyi közép-európai ország hozott már hasonló intézkedést. Ugyanakkor elengedhetetlenül fontos lenne a határozott fellépés a nemzetközi porondon. Az úgy persze nem megy, hogy a kormány idehaza lefasisztázza, lenacionalistázza a magyarokat, őket okolva a kialakult konfliktusokért, majd védekezni próbál a szlovákok hasonlóan hazug vádjaival szemben. Ez így nem működik.


Új Néplap - Bán János

