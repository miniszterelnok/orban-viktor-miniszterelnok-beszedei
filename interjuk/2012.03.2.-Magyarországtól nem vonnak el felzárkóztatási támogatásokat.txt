Magyarországtól nem vonnak el felzárkóztatási támogatásokat
2012.03.2.

            A Kossuth Rádió 180 perc című műsorában Kiss Gábor István beszélgetett Orbán Viktorral.
        

- Alkotmányba fogalt költségvetési fegyelem, legfeljebb fél százalékos GDP-arányos hiány, betonba öntött középtávú gazdasági célok, és büntetés, ha ettől eltérnek. A cseh és a brit miniszterelnököt kivéve Brüsszelben néhány órán belül aláírják az unió vezetői a kormányközi szerződést. Magyar részről országgyűlési felhatalmazással a miniszterelnök, Orbán Viktor telefonon Brüsszelből. Jó reggelt kívánok!

- Jó reggelt kívánok! Orbán Viktor vagyok.

- Tegnap már együtt voltak Önök, az állam- és kormányfők, Brüsszelben, sőt tanácskoztak is. Talán mindenki elővette a szép töltőtollát. Ön szerint lesz meglepetés, vagy 25-en valóban aláírják?

- Nem lesz meglepetés, mindenki alá fogja írni. Részben, mert megegyeztünk, és úgy illik, hogy akkor tartjuk a szavunkat. Másfelől a miniszterelnöki aláírások után majd még minden parlamentnek, ahogy azt mondják: ratifikálnia kell ezt a szerződést, tehát lesz még egy kör, amikor, ha valaki mégis meggondolta volna magát, a hazai parlamentjében változtathat. De erre szerintem az esély szinte nulla. Ez a folyamat most már rendben be fog fejeződni.

- Van néhány esetben népszavazás, például Írország esetében. De hát mondjuk, ha a 12 eurót használó tagállami fogadja el ezeket a szabályokat, akkor azt is mondja ezzel Miniszterelnök úr, hogy Magyarország esetében a parlamenti vitában nem lesz túl nagy vita?

- A gőzt kiengedtük az előző körben. Tehát egy nagyon izgalmas és érdekes vita volt a parlamentben erről a törvényről, aminek a súlya azért tűnhetett talán kisebbnek a közvélemény szemében, mert ebben a szerződésben van egy mondat, amit mi harcoltunk ki, mi írattuk bele, ha úgy tetszik, ami arról szól, hogy az itt szereplő elvárások azokra az országokra, akik nem tagjai az euróövezetnek, és Magyarország nem tagja, majd akkor vonatkoznak, ha belépünk ebbe. Miután ez a következő néhány évben aligha várható, a legoptimistább becslések sem gondolják, hogy 2018 előtt Magyarország belépésre alkalmas állapotban lenne, ezért amit most elfogadunk, majd a 2018 utáni életünkre vonatkozik.

- De azért még feltétlenül fontos, hogy vajon megváltja-e Európát ez a paktum, visszatér a versenybe Európa, ha az egész világpiacot nézzük. Ugye, ezzel kapcsolatban bizakodó nyilatkozatok hangoztak el már tegnap is. De Ön szerint valóban korszakhatár ez a paktum, vagy hát pedig a maastrichti kritériumokra sorsára juthat, amelyet, mondjuk úgy, hogy nem vesznek figyelembe az eurót használó tagállamok?

- Ugye, számunkra független attól, hogy nem vonatkozik most majd ránk ez szerződés, azért fontos ez a dokumentum, mert segíthet – én azok közé tartozom, akik hiszik, hogy ez is lesz – az euró megerősítésében. És az euró állapota, gazdasági súlya, ereje határozza meg, hogy az európai gazdaság hol foglal helyet a világgazdaságban. Az pedig meghatározza azt, hogy Magyarország mit tud termelni, mit tud eladni, mennyiért tudja eladni, vagyis mennyi munkahely jöhet létre, egyáltalán hogyan tudunk bekapcsolódni a világgazdaságba. Tehát bár nem vagyunk az eurózóna tagjai, mi elsőrendűen érdekeltek vagyunk az eurózóna sikerében. Ez a papiros, amiről most beszélünk, minden józan számítás szerint nagymértékben hozzájárulhat az euró sikerességéhez. Ráadásul nemcsak egy papírt fogunk most aláírni, hanem itt menetközben az elmúlt, mondjuk úgy, hogy néhány hónapban, jelentős gazdaságpolitikai fordulat is kibontakozott. Tehát ez csak egy lenyomata egy jelenségnek. A jelenség maga arról szól, hogy az eurózóna vezetői úgy gondolják, hogy nem lehet többé baktatni a piacok után, nem lehet, hogy állandóan a pénztulajdonnal rendelkező hitelezők diktálják az európai gazdaságpolitikát, hanem ideje, hogy nekünk is legyen saját akaratunk, és ne csak a piacok igényét teljesítsük, hanem tőlük függetlenül is legyen egy világos politikai akaratunk és gazdaságpolitikánk. Ezért azt tegnap már egyértelműen kimondtuk, hogy nem elegendő a költségvetési egyensúly. Ennek a költségvetési egyensúlynak a növekedést is szolgálnia kell. Ezért van az, hogy az Európai Központi Bank sok százmilliárd eurónyi értékben friss, olcsó pénzt dobott az európai bankok piacára, hogy meginduljon egyfajta hitelezés, hogy meginduljon a termelés, a termelésen keresztül pedig a növekedés. Tehát Európában gazdasági fordulat játszódik le, aminek az egyik jele ez a dokumentum.

- Önnek lehet ebben igaza, de például a brit miniszterelnök azért nem írja alá ezt a paktumot, merthogy nem elég növekedéspárti, és egyébként az európai parlamenti képviselők is ezzel, részben ezzel a kritikával szavazták le.

- Ez így van, de azzal számolnunk kell, hogy ez a vita megmarad Európában. Akármennyire növekedéspárti politikát próbálunk is folytatni, mindig lesznek olyanok, és még igazuk is lehet, hogy ennél még többet és többet kellene tenni a növekedésért, de a lényeg, hogy a hajó orra már irányba áll. Tehát hogyha nem hibázzuk el a következő néhány hónapban, akkor 2012 második felére már a növekedésről szóló biztató adatokról beszélgethetünk egy ilyen interjúban. Persze, mindent lehet gyorsabban, mindent lehet jobban csinálni. Ilyen szempontból a kritikák nem ártalmasak, hanem inkább motivációnak kell felfogni őket.

- Azt javaslom, hogy vegyük elő a cseheket, vagy legalábbis a csehek érvelését, mert talán az elmúlt hónapokban a legfontosabb kritika ezt a paktumot a csehek részéről érte, akik egész konkrétan nem látják világosnak, hogy milyen jogköröket kell átruházni Brüsszelre, ezért nem írja alá egyelőre a miniszterelnök. Meg persze koalíciót vezet, és a három koalíciós párt nem tudott megállapodni az aláírásról. Ilyen értelemben van egy belpolitika vita Csehországban. De például tegnapelőtt egy mértékadó cseh napilapban megjelent az az okfejtés, hogy ma Budapest, holnap Prága. Ugye, érti, hogy mire gondolok?

- Igen, a csehek kétségkívül nem kedvesen, hanem meggyőződésből, keményen, férfiasan kínálnak Magyarország mellett, és azt mondják, hogy a Magyarországot ért kritikák, amelyeknek különböző fajtái vannak, eltúlzottak, nem indokoltak, és nem veszik figyelembe azokat az egyébként valóban fantasztikus erőfeszítéseket, amiket Magyarország – most nem a magyar kormányról beszélünk, hanem az egész ország – tesz annak érdekében, hogy az elmúlt nyolc-tíz év súlyos gazdasági hibáit kijavíthassuk, tehát az adósságtengerből valahogy kiúszunk a szárazföldre. Na most, ami a szerződést illeti, a cseheknek természetesen lehet igazuk. Minden szerződés, ami ilyen nagyarányú átrendeződést eredményez, szankciókat helyez kilátásba, kötelezettségeket ír elő a nemzetállamok számára, felveti azt a kérdést, hogy működik-e ez majd a gyakorlatban. Tehát az óvatosság indokolt. De még egyszer mondom, mi szerencsések vagyunk, mert amikor majd mi érdemben használni fogjuk ezt az szerződést, addigra a többiek már kipróbálták, hiszen akkor jó néhány éve itt, a nyugatiaknál már működni fog az eurózónán belül, tehát azt hiszem, hogy ez jó hír. Ez így, ahogy van, jó hír Magyarország számára.

- Na igen, a csehek, amire gondoltak, az, ugye, a kohéziós pénzekkel kapcsolatos európai bizottsági javaslat, amelyről majd március közepén döntenek a pénzügyminiszterek. Ma reggel a lapokban, csak azért mondom, mert Brüsszelben van, lehet, hogy nem találkozott még a friss sajtóval, olyan nyilatkozatok jelennek meg, hogy a brüsszeli bizottság túllépte a hatáskörét egyértelműen, amikor azt javasolta, hogy függesszék fel e bizonyos kohéziós támogatások egy részét Magyarország esetében, még az Európai Parlament elnöke is minimum megkérdőjelezte ennek a döntésnek a célszempontjából a hasznosságát. Ahhoz, hogy ez másként legyen, vagy hogy másként döntsenek március közepén a pénzügyminiszterek, Önök vagy Ön megpróbál szövetségeseket gyűjteni most ezen a tanácskozáson?

- Nem, mert a pénzügyminiszterek döntése lényegében kódolva van. Amin én dolgozom, az, hogy ennek ne legyen jelentősége. Tehát amit most mondani tudok Önnek, az, hogy készpénznek veheti, hogy 2013 januárjában, amikor, ugye, elvileg pénzeket vennének el tőlünk, Magyarországtól egyetlen petákot sem fognak elvonni. Két nap óta tárgyalok itt, teljesen világos a megoldás. Ez egy technikai ügy. Lényegében mindenki elismeri Magyarország óriási előfeszítéseit. A magyar számok egyébként jók, a magyar költségvetés 2012-ben és 2013-ban a nyolcadik legkisebb hiányt jelenti Európában. Itt 28-an vagyunk. Az államadósságot 3-4, esetleg 5 ország tudja csökkenteni 2012-ben és 2013-ban. Mi közöttük vagyunk, tehát az egész ügy technikailag lehetetlen dolog, hogy egy ilyen jó pozícióban lévő országtól bárki akár egyetlen fityinget is elvegyen. Annak a megoldását, hogyan kell megoldanunk, hogy a jognak is eleget tegyünk, de Magyarországot se érje hátrány, megoldottuk az elmúlt két napban. Az ügy azért érdekes, mert valójában nem a mostani számok miatt van vita, illetve nem e miatt fenyegetik Magyarországot, hanem azért, mert 2004-ben csatlakoztunk az Európai Unióhoz, és 2004-től egészen 2011-ig képtelenek voltunk arra, hogy a vállalásunkat, amit a belépéskor aláírtunk, vagyishogy a hiányt három százalék alatt fogjuk tartani, egyetlen egyszer sem tudtuk teljesíteni. Úgyhogy most a múlt ér bennünket utol, ennek a következményét kell elszenvedni, miközben mindenki egyetért abban, hogy az ország nem érdemli meg azt, ami történik, de a jog betűjéből ez következik. Ezért mondom, hogy az ügy technikai, és egészen biztos lehet mindenki Magyarországon abban, hogy egyetlen forintot sem fognak tőlünk elvenni.

- Bizonyos kommentárok nem zárják ki egyébként annak a lehetőségét, hogy a pénzügyminiszterek másként döntenek, például azt hozzák fel példának, hogyha ők a spanyol pénzügyminiszter helyében lennének, akkor nem szavaznák meg a kohéziós pénzek felfüggesztését. Másként mondva a meglepő szigort Magyarország esetében, mert a következetes magatartás és a fiskális paktumból fakadó európai bizottsági kötelezettség Spanyolországot egyenesen bedöntené. Tehát a paktum próbája nagyon közel van.

- Igen, de az igazság az, hogy más a logikája az Európai Unió működésének. Ez egy kompromisszumokat kereső, összeütközések nélküli megoldásokat kedvelő világ. Ezért az fog történni, a pénzügyminisztereknek azt fogják mondani, hogy 2004 után hosszú ideig Magyarország nem teljesítette a költségvetési elvárásokat. 2013-ra a mostani becslések szerint a hiány a 0,25 százalékos hiánytöbbletet fog mutatni, tehát több lett, mint kellene, ezért a kormányt felszólítják arra, hogy hozzon világos döntéseket azért, hogy majd 2013-ra ez a 0,25 ne legyen meg. Ezt ujjgyakorlatnak mondhatnám, mármint ezt a 0,25-os hiánycsökkentést, mert amikor a kormányt átvettük 2010 júniusában, akkor körülbelül 7,2 százalékos hiány volt. Az év végére meg levittük 4,2-re. Tehát azt gondolom, hogy Magyarország 0,25 százalékos költségjavítása egy egyszerű…

- Jó, de ha arra számítunk, de ha arra számít Ön, hogy nem függesztik fel, most mindegy, hogy a pénzügyminiszterek döntenek másként, vagy egyszerűen nem lesz oka a bizottságnak, hogy felfüggessze…

- Úgy fog történni, a pénzügyminiszterek azt fogják mondani, hogy igen, és javaslatokat fognak tenni Magyarország számára. Azokat mi ki fogjuk tölteni tartalommal, és körülbelül egy fél éven belül az egész folyamat szép csöndben lezárul.

- Akkor viszont az az egyetlen kérdés, hogy mi köze az egyes eljárásoknak egymáshoz? A kötelezettségszegési eljárás, az IMF-tárgyalás és ez a kohéziós pénzek felfüggesztése. Ön milyen összefüggést lát?

- Azt hiszem, hogy itt van az eb elhantolva. Semmilyen összefüggés nincsen, és ezek egymástól jól elkülönülő ügyek, sőt mindenki azt is mondja, hogy nem is szabad, hogy ilyen összefüggés, kapcsolat ezek között az ügyek között létrejöjjön. Hogy a valóságban lehet-e úgy gondolkodni, létezik-e olyan ember, aki az ilyen típusú ügyeket a saját fejében egymástól külön tudja tartani, e felől vannak kétségeim. De a lényeg, hogy a szándék mindenkiben megvan arra, hogy az ügyeket egyenként egymástól elválasztva kell rendezni. Ezért én kifejezetten optimista vagyok. Tehát az elmúlt két nap csupa jó hírről szól Magyarország számára.

- Olvasva a New York Timest meg a Wall Street Journalt, egy kicsit mást mondanak. Egyértelmű politikai nyomásról beszélnek Magyarország esetében.

- De a Bizottság elnöke azt mondta, hogy ez nem így van.

- Beszélgettünk ezekről a közgazdasági kérdésekről szerintem már mi ketten is, meg sokan mások a hallgatók közül is kitanultak bizonyos közgazdaságtani alaptételeket. Nem nagyon van más lehetőségünk, mert ezek fontos kérdések, foglalkozni kell vele. Mi következik az egyszerű átlagember számára a mai napból, az aláírás napjából, amikor, ahogy Ön mondja, tényleg jó hírekkel találkozik az Európai Unión belül, de közvetlenül nem fogjuk a bőrünkön érezni azt, hogy Önök ott valamit aláírtak, és közben valamilyen formában meg kell próbálni, hogy mondjam, megőrizni az optimizmust.

- Nézze, természetesen a magas politikai döntéseknek a hatása a mindennapi életünkre több áttételen keresztül jelentkezik, ezért is egy külön szakma a mi szakmánk. Tehát annak a tudománya, hogy hoz egy döntést, egy gazdaságpolitikai döntést, és az mennyi időn belül, hogyan, és kinek az életében, miképpen jelenik meg. Ez a legnehezebb része a mi szakmánknak, mert könnyű a parlamentben törvényt hozni, de nekünk közben tudnunk kell, hogy ennek a Bivalybürgözdön a Kossuth utcában körülbelül milyen hatása lesz. De ez a legszebb része is a mi szakmánknak. Amit mondani tudok, az a következő. Az emberek életére úgy hatnak ki a ma meghozandó döntések, hogy először is az euró, tehát az Európai Unió pénzének az értéke stabilabb lesz, nem lesznek olyan nagy változások, mint korábban, vagy nem lesznek olyan nagy kilengések. Ebből fakadóan a forint és az euró egymáshoz való viszonya is stabilabb lesz. Tehát azok a kilengések, amiket riadtan érzékelnek az emberek, hogy időnként nyolc-tíz százalékkal is képes egy hónap alatt csökkenni vagy növekedni a magyar valuta értéke, a magyar forint értéke, ez a jelenség kisebb lesz, lassacskán el is fog tűnni. A második hatása ennek a megállapodásnak, amit most megkötünk, az, hogy az európai gazdaság növekedésnek fog indulni, ami azt jelenti, hogy az Európában megtermelt árukat magasabb áron tudjuk eladni a világban, vagyis több ember munkájára lesz szükség, vagyis a végén, a megállapodás a végén, a hatásmechanizmusnak a végén az áll, hogy az európai gazdaság több embernek ad munkát, és stabilabb életszínvonalat biztosít. Európának erre szüksége van, mert nagyon sokan vannak munka nélkül, ezért mondom, hogy jó hír.

- Magyarországra 2018 után lesz csak hatással a ma délelőtt aláírandó európai uniós fiskális paktum, amely az eurót használó tagállamok költségvetési hiányának csökkentését célozza elsősorban – mondta Orbán Viktor kormányfő. 


orbanviktor.hu

