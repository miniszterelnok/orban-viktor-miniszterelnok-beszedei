Az időjárás-jelentő szerep kevés
2008.12.6.

            Debrecenben a Hajdú Bihari Naplónak adott interjút Orbán Viktor.
        


- Milyen következményekkel számolhatnak az emberek a jövő évi költségvetés ismeretében?
- Ez a költségvetés komoly kockázatokat rejt magában, hiszen egyetlen lépést sem tesz a 250 ezer, veszélyben lévő munkahely megvédése érdekében. Miközben Európa többi országában arra törekednek, hogy pénzhez és lehetőséghez juttassák a munkahelyteremtő vállalkozásokat, addig a magyar kormány nem csökkenti az adókat, és semmit nem tesz az irreálisan magasan tartott kamatok mérsékléséért. Ez a teljesen elhibázott, brutális megszorításokra építő válságkezelés a kiszolgáltatottabb családokat hozza még a mostaninál nehezebb helyzetbe, és nagyon komoly terheket ró a középosztályra is.
- A válság és annak jövőre várható hatásai milyen mértékben befolyásolhatják a pártok elfogadottságát a választók körében?
- Annak csak a Jóisten a megmondhatója. Amit viszont biztosan tudok, hogy az emberek olyan vezetőket választanak, akik ott vannak a gáton és állják a sarat, ha baj van. A kormányzati, a fejlesztéspolitikai, a foglalkoztatási és az adórendszer átalakítása nélkül nem fogunk tudni kilábalni a válságból. A kormánynak nem az lenne a dolga, hogy mint egy időjárásjelentésben, beolvassa, milyen rossz dolgok várnak ránk, hanem azt kellene bejelentenie, hogy mit tesz ezen rossz dolgok megakadályozására. A legnagyobb veszélyt ma a magyar gazdaság „kiszáradása” jelenti. Ma a vállalkozások legkevesebb 20%-os kamat mellett tudnának csak hitelhez jutni, ekkora kamatot pedig legális tevékenységgel kitermelni lehetetlen. Ilyen magas adók és kamatok mellett a vállalkozások egy idő után tevékenységük visszafogására és alkalmazottaik elbocsátására fognak kényszerülni.  Általános adócsökkentésre és radikális kamatcsökkentésre van tehát szükség, mégpedig minél előbb.
- A kormány minden erőfeszítése ellenére, külpolitikánkat alaposan megterheli a fagyos magyar-szlovák viszony. Hogyan lehetne normalizálni a két ország kapcsolatát?
- A magyar-szlovák viszonyt minél előbb rendezni kell, mégpedig úgy, hogy meg kell adni mindenkinek azt, ami jár, vagyis a kölcsönös tiszteletet. Ez komoly kötelezettséget jelent számunkra, ugyanakkor elvárjuk, hogy északi szomszédaink se beszéljenek olyan hangnemben a múltunkról és jelenünkről, mint ahogyan azt mostanában teszik. Az egységes európai normák elfogadása a kulcs, vagyis ami jár egy katalánnak Spanyolországban vagy egy svédnek Finnországban az önkormányzatiság, a nyelvhasználat, a saját kultúra ápolása és az autonómia terén, az bizony jár a határontúli magyaroknak is. Sajnos ebben a kérdésben a magyar kormány lerombolta a saját pozícióit, mert az nem megy, hogy itthon lefasisztázzák a fél országot, a szlovákokkal pedig megpróbálják elhitetni, hogy ezt nem kell komolyan venni. Ettől a kormánytól sajnos már nem várható változás, hiszen csak egyetlen célja van, hogy túlélje a következő napot.


Hajdú-Bihari Napló – É. P.
