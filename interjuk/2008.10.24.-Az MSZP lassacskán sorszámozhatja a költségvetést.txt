Az MSZP lassacskán sorszámozhatja a költségvetést
2008.10.24.

            A hírTV Péntek 8 című műsorában Rákay Philip és Csermely Péter beszélgetett Orbán Viktorral.
        


Rákay Philip: - 2008. október 24-e van, ez pedig itt a Péntek  8, a Hír Televízió véleményműsora. Jó estét kívánok mindannyiuknak,  Csermely Péter nevében is köszöntöm a Péntek 8 nézőit, és persze mai  vendégünket, Orbán Viktort, a Fidesz elnökét.
- Jó estét  kívánok, szervusztok.
R. P.: - Kezdjük a tegnapi nappal,  ha nem bántjátok. Úgy is eleget fogunk még beszélgetni szerintem  gazdaságról, politikai tehetségről, vagy tehetségtelenségről. Én most  egy személyes érzésemet hadd meséljem el, amely talán nem csak bennem  fogalmazódott meg. A tegnapi nap eseményeit látva megint azt fogalmaztam  meg magamban, hogy mintha nem volna már hova hátrálni, és mintha az  arcátlanságnak tényleg semmiféle határa nem lenne, és ez bizony kihat a  politikára, és nem csupán morális kérdésről van szó, szerintem. Az egész  ott kezdődött, hogy Gyurcsány elindult az Apró-villából az '56-os  eseményekre. Abból az Apró-villából, ahol ugye tudjuk, hogy Apró Antal  élt, tudjuk, hogy kitől vették el, ebbe most bele se menjünk. Ugye Apró  Antal volt az az ember, és az az emblematikus figurája az '56-os  forradalomnak, aki először nevezte a forradalmárokat fasiszta,  fosztogató csőcseléknek. Ezt nem árt, ha előre tisztázzuk. Elindul az  Apró-unokával együtt koszorúzni, a 301-es parcellában többen  nehezményezik az ott létét, nagyon kulturáltan egy hölgy, illetve a  nagyvázsonyi polgármester is igen kulturált, ám kemény hangon kérdőre  vonják a miniszterelnököt. Ő elsomfordál a testőrök között, közben  egyébként szintén médiatörténeti pillanat, elemezni lehetne sokáig,  ahogy Dobrev Klára odapillant az egyik elégedetlenkedő hölgyre, ebben is  benne van önmagában a XX. század, de ugorjunk egy nagyot. Elmegy Nagy  Imre szülő-, pontosabban emlékházba szintén megemlékezni. Ott már arról  beszél, hogy '89-ben milyen sokan toporogtak Nagy Imre koporsójánál,  ehhez képest ma már milyen kevesen vannak. Majd este az Operaházban  valamiféle jó tündért kezd emlegetni, és azt mondja, hogy egy jó  tündértől ő azt kérné, hogy ebben az országban a nép változzon meg, és  mindenki lépjen át a saját árnyékán, mert nem lehet az, hogy egy fél  ország gyakorlatilag terrorizálja az ország másik felét, és nem lehet,  hogy az egyik fele uralkodjon a másik felén. Ezért aztán mindannyiunknak  változásra volna szüksége, és hogy ez az egész csak félelmet szül.  Beszél erről az az ember, akinek a holdudvara, és saját maga is évek,  lassan évtizedek óta fasisztázzák, antiszemitázzák a nemzeti és a  jobboldalt. És akkor tényleg csak egy rövid kérdést teszek föl, és aztán  nem szólok egy darabig. Szóval ki a felelős mindezért Viktor? Mert azon  gondolkodtam, hogy itt valami valamikor nagyon elromlott. Ki a felelős?  Ti, politikusok, az összes parlamenti párt, vagy mondjuk a  rendszerváltás óta politizáló politikai elit? Netán az az értelmiségi  holdudvar, amely aprópénzért, vagy épp nagyon sok pénzért évek óta  fizetett rettegőként hülyíti az ország egyik felét, vagy netán a  szavazópolgárok, mégpedig az a réteg, amelyik elhiszi ezt a hülyítést,  és a balliberális oldalra szavaz évek óta, és nem látja a fától az  erdőt? Netán a jobboldali szavazók, akik jobb híján ölbe tett kézzel  végignézik azt, hogy hazánkkal mi történik?
- Mint minden  emberi közösség esetében, akiknek térben és időben egy helyütt folyik az  élete, ami ezzel a közösséggel történik, ott a felelősség mindig közös.  Ezt szokták a történelmi bűnöket elkövető, ez Magyarország esetében  most a kommunistákat jelenti az elmúlt 50 évre visszatekintve,  fölhasználni arra, hogy azt mondják, hogy ha a felelősség közös, akkor  azonos is. Ez nem így van. A felelősség egy nép sorsáért mindig közös,  de egyáltalán nem azonos. Hiszen más lehetőségei vannak azoknak, akik  országos döntéseket hoznak, gyakorolják a hatalmat, kezelik az ország  költségvetését, törvényeket alkothatnak, és egésze más felelőssége van  annak az embernek, aki négyévente egyszer szavaz, ha egyáltalán  szavazhat, mert egy darabig még ez sem állt fönn. Utána elmegy dolgozni,  becsülettel elvégzi a munkáját, aztán hazajön, és az ő felelőssége a  munkáé, meg a családjával szemben áll fönn. Tehát azt akarom mondani,  hogy mindannyian egy csónakban vagyunk, de ez ebből nem következik az,  hogy mindenkinek azonos lenne a felelőssége a ma kialakult helyzetért.  Persze abban mindenki megtalálhatja a sajátját, de még egyszer mondom, a  mérték jelentős mértékben eltér. Azonban, ha már itt szóba került ez a  gondolat, hogy a nép változzon meg, ugye az '56-os irodalmat, ha az  ember olvasgatja, akkor annak volt humora is, annak az időszaknak, sőt  vérbő humora volt, és akkor járt még október 23-a előtt az a vicc a  pesti utcákon, hogy végre a kommunisták, illetve a magyar kormány, meg a  nép egyet akar. A nép másik kormányt, a kormány pedig másik népet. Úgy  látom, hogy a helyzet az nem nagyon változott, ma is így áll. Az emberek  egy másik kormányt akarnak, a kormány meg egy másik népet. Rendszeresen  elsírják magukat, élen a kormányfővel amit, hogy az ő remek  meglátásaik, igazán őszinte reformtörekvéseik nem tudnak megvalósulni,  nem tudnak bennünket boldoggá tenni, mert az a buta, ostoba, időnként  fasiszta, ki tudja, milyen magyar fajta ellenszegül, és nem hagyja magát  megváltani, és boldogíttatni. Hát úgy látom, a helyzet '56 óta  társadalompszichológiai értelemben, már ami az uralkodó elitet illeti,  nem sokat változott.
Csermely Péter: - Elnéztem tegnap ezt  az embert, mármint Gyurcsány Ferencet, aki ment ide-oda, kordonok  között, betonelemeket emeltek darus kocsival a kordonok rácsai elé  megerősítésül, több ezer rendőr védte a különböző helyszíneket, ment  ide-oda, próbálta szorgalmazni a nemzeti egységet, ami önmagában is egy  érdekes kifejezés az ő szájából. De hol voltak itt az ünneplők?  Egyáltalán nem volt senki.
- Ez a legérdekesebb. Én láttam  néhány fotót, és próbáltam követni tegnap a híradásokban, mi minden  történt Magyarországon, és a legérdekesebb az volt, hogy az úgynevezett  közös ünnepségekről, Parlament előtti tér, vagy az '56-os hősök tere,  egész egyszerűen eltűntek az emberek. Én arra emlékszem még a korábbi  időszakokból, hogy nagyon sokan szoktak lenni. Akkor is, ha éppen  beszélt a miniszterelnök, meg akkor is, ha éppen nem beszélt, csak  fölhúzták a zászlót, megvolt a katonai tiszteletadás. Jó, nem mondom,  hogy szétvetette az érdeklődők hada Budapest utcáit, de azért néhány  ezer ember mindig kijött. Aki személyesen érintve volt, úgy érezte, hogy  ott kell lennie, erős nemzeti érzésekkel bír, azok mégis csak eljöttek.  Koszorúzásokon is mindig többen voltunk, mint az a néhány katona, meg  biztonsági őr, aki védte az éppen aktuális miniszterelnököt, meg  államelnököt. Most valahogy az emberek eltűntek. Teljesen világos, hogy  ami ma történik Magyarországon, az két történet. Történik valami, ide  sorolom a pénzügyi válság, és annak kezelési módozatát is, módozatairól  szóló vitát is, valami az eliten belül, és történik valami egészen mást  az emberek között. A két dolog, a két világ, a két térfél az elvált  egymástól. Az elit rendszeresen csak arról tud beszélni, hogy mi  mindennek kellene történni Magyarországon ahhoz, hogy az ő pozíciói  változatlanok maradjanak, az emberek pedig, miután érzékelik a napról  napra rosszabb helyzetet, arról beszélnek, hogy mit kellene cselekednie  leginkább az elitnek annak érdekében ahhoz, hogy ki tudjanak lábalni,  mármint ők, a választópolgárok a mindennapi szorító, szociális  szükségből. Két külön világ ma Magyarország. Demokráciákban ez a két  világ úgy szokott egyesülni, hogy időnként tartanak választásokat. Ma  azonban az a helyzet, hogy a kormány kormányozni nem tud, választani meg  nem akar, és ezért van ez a szétszakítottság elit és nép között.
Cs.  P.: - Ez az igazság pillanata, előbb vagy utóbb el fog jönni számukra  is, akik most már ugye 2002 óta kormányoznak, és minden tekintetben  lezüllesztették Magyarországot, tönkretették, eladósították, minden  figyelemre méltó pozíciónkat elvesztettük, amivel rendelkeztünk még  2002-ben. S ezek után, amikor történik egy baj, történik egy válság,  akkor azt mondják, hogy hoppá, hát az a helyzet, hogy nemzeti egységre  van szükség, és akkor gyertek ti is. Ti, akiket egyébként 2002 óta  szidunk, gyalázunk, lejáratunk, megvádolunk, fasisztázunk,  rasszistázunk, de most gyertek ti is, mert most hát a felelősséget  kicsit teríteni kéne. Szerintem ez vérlázító. Nem is értem, hogy miért  mentél el erre a nemzeti csúcsnak nevezett hülyeségre.
- Egy  jó barátom azt írta nekem, hogy én nem a nemzeti csúcsra mentem el,  hanem a nemzeti gödörbe. De hát nem akarom megsérteni azokat, akik ott  voltak, ezért nem teszem magamévá ezt a véleményt. De nézd, okunk volna  megsértődni, de ez most nem az alkalmas hely, és nem az alkalmas idő.  Tehát kétségkívül igaz, hogy amit mondjuk először, hogy a jobboldal  parlamenti képviselői, politikai vezetői fasisztázásban, mocskolódásban,  acsarkodásban, gyűlöletkeltésben kellett elszenvedjenek szó szerint, és  közvetlenül is a miniszterelnöktől, az párját ritkító. Hasonlóképpen,  ahogy az a néhány millió ember, aki nem a baloldalra adta a voksát, nap  mint nap azzal szembesült, hogy rajtunk keresztül őket is sértegették,  vádolták, és gúnyolták, ez is igaz. Én azonban azt tanácsolom magunknak  is, meg a sokmilliónyi, most már a hárommilliót is meghaladó számú  hívünknek, hogy most ne sértődjünk meg. Tehát nem ennek van az ideje. És  kétségkívül igaz, amit mondasz, biztosan benne van a kormány  észjárásában, hogy a felelősséget is szét akarja teríteni, de most ne  ezzel foglalkozzunk, hanem azzal, hogy valóban baj van, és találjunk ki  valamit arra, hogyan kell ezt a helyzetet megoldani. Nekünk erre nézve  van elgondolásunk, hogy mit kellene itt és most tenni. Ennek a kiinduló  pontja, ha tetszik ez, ha nem, a kormányzó elitnek az, hogy a mai  miniszterelnökkel nem tudunk ebből a válságból kilábalni. Lehet, hogy  egy-két napra időt nyerünk, de utána minden kezdődik elölről. Aztán  lehet, hogy egy-két hétre, és minden kezdődik elölről. Tehát a dolog az  úgy fest, hogy Magyarország ezzel a politikai vezetéssel nem tud  kikerülni a válságból. Ez konkrétan annyit jelent, hogy ezzel a  miniszterelnökkel a forintot nem lehet megvédeni.
R. P.: -  De ugyanezzel a kormánnyal, más miniszterelnökkel meg lehet?
-  Az egy külön történet, hogy milyen kombinációkkal lehetne, de így,  ahogy most van, biztosan nem. Ugyanis a bizalom ment el. Most őszintén,  ti adnátok pénzt ennek az embernek, hogyha bekopogtatna?
Cs.  P.: - Sajnos, muszáj, időről időre bekopogtat mindenkihez.
-  Igen, de mondjuk, hát az adóhivatal bekopogtat, akkor valamit kell  adni, de képzeljétek el, hogy nem Magyarországon ültök, hanem  Brüsszelben vagy éppen Washingtonban. Ha adtok is, csak nehezen, csak  lassan, nagyon komoly garanciákkal, és nagyon nagy kamat mellett. Ezzel  az emberrel, ezzel a politikai vezetéssel a forintot megvédeni nem  tudjuk. Lehet, hogy a Nemzeti Bank beavatkozik, újra a devizatartalékát  mozgósítja, mint ahogy a hírek is erről szólnak, egy ideig ez  visszaviszi a forintot, aztán megint meglendül. Tehát, ha nincs az első  ember személyében váltás, ha nincs a szocialistákban valamilyen kurázsi,  hogy megoldják ezt a bizalmi válságot, ami nem csak a választópolgárok  felé áll fönn, hanem a külvilág felé is, abban az esetben a valutát nem  tudjuk megvédeni. Ráadásul ennek a pénzügyi válságnak, ha nem jó  terápiát alkalmazunk, lesz egy súlyos, valóságos reálgazdasági  következménye is, és én azt állítom, hogy ezzel a politikai vezetéssel  azt a mintegy becslésem szerint legalább 250 ezernyi veszélyben lévő  munkahelyet nem fogjuk tudni megvédeni. Tehát most már nem arról szól a  történet, hogy valaki kedveli-e a miniszterelnököt, hogy esetlenül  jön-e, megy-e az országban, hogy pipogya-e vagy sem. Tehát most már nem  ez a kérdés. Még csak nem is az a kérdés, hogy ki a baloldali, meg ki a  jobboldali, mert most már a baloldalnak is be kell látnia, hogy az a  vezetési válság, amit ez a személy jelent Magyarország számára, nem  oldható meg a mostani politikai felállásban. Tehát megoldást kell  találni. Ilyenkor mindig meg szokták tőlünk kérdezni, jó, de mi a  megoldás, a politikai megoldás? Erre én azt tudom mondani, hogy a  parlamentben egy adott helyzet van. A legutóbbi választások  eredményeképpen kialakult erőviszonyrendszer. Ez azt jelenti, hogy a  szocialisták a legutóbbi választáson nem csak megkapták a lehetőséget a  kormányalakításra, hanem ezt el is vállalták. Vállalták az ország  vezetését. Tehát, ha vezetési válság van, akkor ezt nekik kell  megoldaniuk. Nem az ellenzéktől kell várni javaslatokat a politikai  erőviszonyok átalakítására. Az ellenzék álláspontja teljesen világos,  minél hamarabb vannak választások, annál hamarabb leszünk túl ezen a  bajon. Ha ők ezt nem fogadják el, a helyzet így áll, akkor neki egy  másik javaslattal kell előállni. Egy dolgot nem szabadna tenniük, azt,  amit most tesznek. Ahogyan Magyarország kezeli a válságot, az a  rémálmaimban se jöjjön elő. A legrosszabb időben jelentünk be dolgokat, a  legrosszabb ütemben hozunk döntéseket. Nem tudom, mi az együttműködés a  jegybank meg a kormány között, hogy a jegybank valóban független-e,  vagy kormányzati megrendeléseket is szem előtt kell tartani. Na de az a  történet, hogy hétfőn nem emelünk jegybanki alapkamatot, majd három nap  múlva fölemeljük 300 bázisponttal, ezek olyan válságreakciók, olyan  vezetési válságról árulkodó tények, amelyek nehezítik, sőt  ellehetetlenítik, hogy az ország ki tudjon jutni a mostani bajból.
R.  P.: - És ez a lépés is mintegy háromnegyed órára képes megvédeni a  forintot.
- De mondom, mint tökkel ütöttek, úgy viselkedünk,  komolyan mondom. Már elnézést kérek, amit mondok. Amit most fogok  mondani, az mindennek, kicsi ügy, de mint cseppben a tenger, a mai  helyzet lényegét megragadhatjuk benne. Kinyitom az újságokat,  beszámolóban benne van, hogy azt hiszem, a Herald Tribunben, vagy  valamelyik más angolszász lapban, ahol országok rendszeresen adhatnak  föl hirdetéseket magukról, most megjelent egy Magyarországról szóló,  talán éppen egész oldalas nagy hirdetés. Már élő tudósításban számolnak  be az amerikai televíziók arról, hogy itt Magyarországon éppen aznap  reggel mit teszünk annak érdekében, hogy megmeneküljünk a pénzügyi  válságtól. Kinyitja az ember a Herald Tribunt, mit lát benne? Ott egy  hirdetés, ami arról szól, hogy Magyarország virágzik. Tehát 2004 óta  virágzik, és kap egy teljesen hamis, már-már nevetséges, parodisztikus  képet Magyarországról, miközben egyfelől jönnek a hírek a magyarországi  problémákról, a másik oldalon a magyar kormány, gondolom én, mert ki más  adhatta volna föl azt a hirdetést, egy teljesen hamis, hazug képet fest  az országról. Na most ezek után a bizalom még tovább csökken. Tehát azt  akarom csak mondani, hogy a legkisebb ügyben is, a nagyokban is, de a  legkisebb ügyekben is hibát hibára halmozunk, és a mostani politikai  vezetés nehezíti, sőt ellehetetleníti a válság megoldását. Ezért mondom,  hogy Magyarországon vezetési válság van, amit sürgősen meg kell  oldanunk.
Cs. P.: - Nézd, van itt egy kérdés, ami a  hétköznapi ember számára, legalábbis az én számomra eléggé rejtélyes, és  megválaszolhatatlan. Azért fölteszem neked. Te voltál már  miniszterelnök, és a rendszerváltozás óta a politika első vonalában  vagy, hogy mindaz, amit elmondtál, ezt Gyurcsány Ferenc nem tudja? Tehát  mi van az ő fejében? Mi motiválja őt még? Ő azt hiszi, hogy népszerű,  meg jól csinálja?
- Nem vagyok pszichológus, se orvos, se  ilyen szociálterápiákhoz nem értek, tehát nem tudok válaszolni erre a  kérdésre. Van egy világos képem arról, hogy milyen lelki alkat,  fölkészültség, és karakter szükséges ahhoz, hogy egy országot sikeresen  lehessen irányítani. Ezeknek a hiányát tudom itt megállapítani. De hogy  ezek miért hiányoznak, azt nem tudom elmondani. Vagy ezt a kérdést nem  tudom megválaszolni. Sőt még azt sem akarom mondani, azt a benyomást sem  szeretném kelteni, hogy csak egy fajta karakter tud jól irányítani egy  országot. De egy dolog biztos, hogy amit én úgy gondolok, hogy  határozottnak kell lenni, nyitottnak, demokratikusnak, tehát  kezdeményezéseket, véleményeket be kell fogadni, de utána viszont  döntéseket kell hozni. A döntések mellett ki kell tartani, az embereknek  mindig érezniük kell, hogy a legnagyobb bajban is számíthatnak azokra  az emberekre, akik vállalták az ország vezetését. Tehát határozottnak,  férfiasnak, gyorsnak, éles észjárásúnak kell lenni, és közben  támaszkodni kell az emberekre. Egy pillanatig sem szabad azt hinni, hogy  te egyedül megoldhatsz valamit a választóid nélkül. Tehát ez az a  karakter, amivel szerintem egy országot a XXI. században irányítani  lehet. Ekkor alakul ki az az érzés, hogy az emberek számíthatnak rád, és  te is számíthatsz az emberekre, tehát közösen sikerülni fog a dolog. Ma  Magyarországon ennek az együttműködésnek az emberek és a vezetők között  minden egyes eleme hiányzik.
R. P.: - Ha már  lélekbúvárkodunk egy picit, fejtsük meg azt, hogy mondjuk nem feltétlen  emberi, meg érzelmi szempontból, de mondjuk a szocialisták vajon hogy  gondolkodhatnak akár erről a miniszterelnök-cseréről. Ugye járja egy  pesti vicc mostanában az utcát, miszerint Gyurcsánynak köszönhetően újra  három hatvan lesz a kenyér, három euró hatvan cent. Tehát ezt most  valahogy beszélik az emberek. Nem igaz, hogy a szocialisták nem látják,  hogy a szakadék felé szaladnak Gyurcsánnyal az élen. Mit tehetnek  szerinted egy ilyen helyzetben politikusként? Fogják, és egyszerűen  leveszik Gyurcsányt, és valakit odatesznek a helyére, aki népszerűbb, és  az majd megmenti a pártot? Egyáltalán egy ilyen alkuba mondjuk ti  belemennétek-e, vagy egyáltalán mi lehet a megoldás? Mert ugye kering a  sajtóban ez a miniszterelnök-csere kérdése, az SZDSZ meglepő módon  nagyon támogatná - úgy tűnik - most már ezt a javaslatot. A szocialisták  egyelőre hallgatnak erről. Mi lehet a megoldás?
- Én mindig  azt tanácsolom a politikai vezetőknek, meg egy ország elitjének, hogy  amikor saját magukról beszélnek, akkor is az emberekre gondoljanak.  Tehát amíg arról van szó, hogy fogjunk mi össze, akkor azt a kérdést  tegyük föl, hogy jó, de mi célból, milyen ügyekben, és miben tudunk  megegyezni. Tehát akármibe ne fogjunk össze. Tehát itt is szerintem a  helyzet megoldásához azt kell rögzítenünk, azt érdemes meghatároznunk,  hogy a válság megoldása érdekében miben érdemes összefognunk. Ezt kell  először meghatározni, és utána kell megpróbálnunk összefogni. Na most  ennek a válságnak egy sajátos karaktere van, ezt én régóta próbálom  mondani, nem nagyon látom, hogy sikerrel jutnék be a hajak alá, de ez  nem egy olyan válság, amit meg kell úszni. A magyar életösztönök azok  arról szólnak, hogyha valamilyen válság van, ez lehet adósságválság,  valutaválság, gazdasági válság, vagy szocialista kormányzás, tehát  amikor ilyen átmeneti nehézségek vannak, akkor az embernek azt meg kell  valahogy úszni. Ki kell bekkelni, át kell vészelni. Na most, ez a válság  nem ilyen fajta válság. Ez egy olyan válság, amelynek a megoldása  érdekében olyan lépéseket kell tennünk, amelynek eredményeképpen egy más  Magyarország kerül ki a válságból, mint amelyik belejutott. Egy sokkal  versenyképesebb, egy sokkal erősebb, a viharokat sokkal inkább állni  képes hajót navigáló országra van szükségünk. Tehát nem egyszerűen  túléljük a válságot, és ott folytatjuk, ahol abba hagytuk, hanem  jelentősen meg kell változnunk annak érdekében, hogy a válságot is  megússzuk, meg a válság utáni új korszakban ne újból válságról válságra  bukdácsoljunk, hanem valóban ki tudjunk nyitni egy cselekvési teret, egy  jövőt magunk előtt. Tehát így kell gondolkodnunk az összefogásról. Na  most az a baj, hogy a szocialisták a mostani és a jövőre vonatkozó  válságokat, vagy kihívásokat a régi módszerekkel akarják megoldani.  Egyetlen ötletük van, ha valamilyen gazdasági természetű zavar  mutatkozik az országban, akkor azonnal vegyük el a pénzt az emberektől.  Találjunk ki valami jó kis ideológiát. Az Európai Unióhoz való  csatlakozás miatt kényszerülünk erre, a Világbank erőlteti ránk,  összeomlik a költségvetés. Valamit találjunk ki, hogy az emberekkel  lenyelessük a békát, és valahogy el tudjuk venni a pénzüket. Ez az  egyetlen gondolatuk. Soha egyetlen innovatív, a gazdaságot megújító, új  erőforrásokat teremtő ötletük még nem volt. Most ebben nem fogunk velük  összefogni, mert ez rossz válasz. Egy olyan rossz válasz, hogy nem csak a  válságot nem oldja meg, hanem nagyobb bajt okoz ez a javasolt terápia,  mint amilyen bajt maga a válság jelent. Tehát ilyen megoldásokban nem  lehet összefogni. Miben lehet? Itt megint az a kérdés jön elő, hogy egy  adott ország politikai vezetői mit gondolnak magáról a gazdaságról. Mit  gondolnak, mi egy ország számára elfogadható gazdaságpolitika. Na most  Európában, mert a világ más kultúrköreiben más választ lehet adni erre a  kérdésre. A második világháború után nagyjából fölrajzoltak egy arany  háromszöget. Ezt szociális piacgazdaságnak nevezték bonyolultabban, de  valójában ez egy arany háromszög. Ezen a háromszögön belül kell maradni a  kormányok gazdaságpolitikájának. A háromszög egyik csúcsára az van  írva, hogy szociális egyensúly. Ami azt jelenti, hogy létbiztonsága a  családoknak nem kerülhet bajba. Ha megbetegszenek, akkor nyitva kell  legyen az esély, hogy meggyógyíthassák magukat, és ha a tudás alapú  társadalom hirtelen fölértékelődik, mint most így történ, akkor meg  tudják újítani a tudásukat, hozzá tudnak férni a szegények is a jó  minőségű oktatáshoz. Ez van a háromszög egyik csúcsán szociális  egyensúlyként. A háromszög másik csúcsára az van írva, hogy pénzügyi  egyensúly. Tehát nem lehet olyan gazdaságpolitikát folytatni, amelyben  sokkal többet költünk tartósan, mint amennyi jövedelmet képesek vagyunk  előállítani, és fölborul az ország költségvetése úgy, ahogyan egy  családé is fölborul, ha rendszeresen éveken keresztül többet költ, mint  amennyinek az előállítására, bevételére képes. És a harmadik csúcsának  ennek a gazdaságpolitikának az arany háromszögnek az van írva, hogy  növekedés. Tehát a gazdaság motorjainak működniük kell, mert a gazdasági  növekedés az, amely forrást ad az egyensúlyhoz, és forrást ad egyébként  egy szociális biztonságot jelentő társadalmi berendezkedéshez.
R.  P.: - Most mindhárom romokban hever.
- Mindegyik, persze.  Ezen a háromszögön belül kellene maradni. Na most ugye a probléma, hogy  az elmúlt időszakban nekünk egy szocialista és liberális koalíciónk  volt, amely mind a két eszme, vagy gondolatkör, egyébként tiszteletre  méltó elemeket is tartalmaz mind a szocialista, mind pedig a liberális.  Azonban vannak gyenge pontjaik is. Na most a mi történelmi koalíciónk, a  szocialistáké meg a liberálisoké az olyan, hogy a két rendszernek csak a  gyengeségeit egyesítette. A szocialisták meg a szocializmus általában  hajlandó arra, hogy a pénzügyi egyensúly szempontját félre tegye, és  mindig hitelből költsön jóléti, vagy más kiadásokra. Tehát nem érzékeny  arra a dologra, hogy ahhoz, hogy valamit adni tudjak, osztani tudjak,  ahhoz a gazdaságnak is működnie kell, forrásokat kell teremtenem. Ha nem  működik a gazdaság, de ők nagyon szeretnének valakinek osztani, adni,  akkor hiteleket vesznek föl, és ezért hitelből hajtanak végre jóléti  rendszerváltást, mint ahogy ez 2002. után a polgári kormányunk bukása  után történt. Most ez megmaradt, ezért vagyunk most bajban. Az elmúlt  években hitelből működtették az országot A liberálisoknak az a  problémája van, hogy olyan helyekről is ki akarják tiltani az államot,  ahol az állam nélkül pedig az emberek számára elérhető szolgáltatásokat  nem lehet fönntartani. Az egészségügyből, az oktatásból, a közbiztonság  megteremtéséből, és ez a kettő lépett egymással, most hogy vadházasság  ez, vagy természetes, ezt nehéz megállapítani, de frigyre léptek, és a  kettő rossz tulajdonságai összeadódtak. Ezért van romokban ez a bizonyos  arany háromszög, ezt kell nekünk újraépíteni. A legnagyobb veszély ma a  növekedési oldalon áll fönn egyébként, mert miután pénzügyi válság van a  világban, ezért várható, hogy nehezebben jutnak hitelhez a vállalkozók.  Ha nehezebben jutnak hitelhez, el fogják bocsátani az embereket. Ha  elbocsátják az embereket, akkor fölborul a szociális egyensúly. Ha az  emberek nem dolgoznak, hanem szociális segély után mennek, akkor ugye  fölborul az ország költségvetési egyensúlya, és nem lesz, aki dolgozzon,  nem lesznek munkahelyek, tehát nincs növekedés se. Ma ez fenyeget  bennünket. Ebből kell kilépnünk, ezért mondom, bocsánat, Péter, hogy az  országnak meg kell újulnia. Jobb állapotban kell kikerülni ebből a  válságból, mint ahogy belesodródott.
Cs. P.: - Ha már a  növekedést szóba hoztad. Veres János második számú költségvetési  tervében jövő évre nézve 1,2 százalékos növekedéssel számol, ami  Európában egyike a legoptimistábbaknak. Hát Németországban már 0,2-ben  állapodtak meg, de ez hétről hétre változik, így gyakorlatilag nagyon  valószínű, hogy akár Magyarországon is mínusz lesz, tehát recesszió  lesz. Ebben a tekintetben, ami előttünk áll, az valóban rossz kedvünk  tele, azt hiszem, a rendszerváltozás óta ilyen kemény év előtt  Magyarország még nem állt, mint a 2009-es lesz.
- Először  is, lassacskán ott tartunk, hogy a szocialisták jól tennék, ha a  költségvetést sorszámoznák. Most a második számúnál tartunk. Nem sokára  lesz harmadik, meg negyedik számú is. Azt pedig végképp nem értem, hogy  ott, ahol nem a nemzetközi válságról van szó, hanem nekünk kell a  szürkeállományunkat mozgásba hozni, vagyis készítünk egy költségvetést,  hogy nem tud oda eljutni a kormány, hogy vagy előzetes konzultációkkal,  vagy szakmai egyeztetésekkel, de a költségvetés benyújtása előtt azért  valamilyen megállapodásra jusson a jegybankkal is, meg az Állami  Számvevőszékkel is. Mert mi történik? Benyújt a kormány egy újabb  sorszámú költségvetést, a két intézmény megszólal, és mind a kettő a  sárga földbe gyalogolja ezt a költségvetést. Ott nincs pénzügyi válság,  meg külföldi szereplők. Három együttműködésre ítélt intézményről van szó  Tehát a kormány, még egyszer mondom, a vezetési válság miatt arra sem  képes, hogy a magyar szereplők lépéseit, döntéseit összehangolja. Na  most, hogy egy költségvetés ráadásul a szocialisták esetében miért  hamis? Azért-e, mert nem tudják összeállítani, vagy azért, mert  hazudnak, ezt most már lassacskán hat éve ember kibogozni nem tudja. Itt  a butaság, a vezetésre való alkalmatlanság, meg a hazudozás úgy  összekeveredett, hogy kívülről mi, akik ennek csak a termékét látjuk,  magát a költségvetést, el sem tudjuk dönteni.
R. P.: -  Talán mindegy is.
- Azt nem tudjuk, de azt kell mondanom,  hogy orbitális hazugságok. Tehát most próbálok itt, ahogy egy televíziós  műsorhoz illik, nagyon visszafogottan nyilatkozni, de amikor kinyitom a  költségvetést, belelapozok, hát komolyan mondom, az embert elfutja a  méreg. Például az önkormányzati oldalon, azokra vonatkozó fejezetben  olyan bevételeket könyvelnek be, vagy írnak be, az önkormányzatokhoz,  amiről most pontosan lehet tudni, hogy nem teljesülnek. Onnan lehet  tudni, hogy tavaly sem teljesültek, sőt a töredéke teljesült annak, mint  amit most újra beírnak. De azt gondolják, hogyha oda beírnak számokat,  hogy ennyi bevétele van az önkormányzatoknak, akkor rendben is van a  dolog, és majd év végén kapkodnak fűhöz-fához, amikor kiderül, az  önkormányzatok a csőd szélén, vagy már benne is vannak a csődben, mert a  költségvetésben szereplő bevételek, ahogy előre látni lehetett, nem  reálisak, nem teljesülnek. Ez nem szakmai tévedés, ez egy hazugság.  Ezért mondom, hogy a költségvetés szakmai tévedések, és hazugságok  egyvelege.
R. P.: - Na de ilyenkor mégis csak az jut az  ember eszébe, ebben a műsorban persze nem először, ha ugyanezt egy  mondjuk részvénytársaság, vagy akár csak egy nagy bármilyen magáncég  vezérigazgatója teszi, hogy játszik a számokkal, hogy hazudik, hogy  tehetségtelen, hogy milliárdok, vagy az elmúlt hat évben, ha nézem, akár  10 milliárdok, 100 milliárdok sorsáról döntenek hozzá nem értő,  felelőtlen módon, akkor valószínűleg hűtlen kezelésért ezt az embert jó  esetben, vagy szerencsésebb országokban elviszik szépen börtönbe.
-  Nem valószínűleg, ezt nyugodtan mondhatjuk befejezett múlt időben.  Amerikában az Enron nevű cégnek a története ismert, ahol rendszeresen  eltitkolták a valóságos adatokat, illetve meghamisították a könyvelésben  szereplő számokat, mint ahogy a magyar kormány teszi ezt ma a  költségvetéssel, vagy tette 2006-os választási kampány előtt  különösképpen, és ezek az emberek 15-20-25, nem tudom, pontosan hány  évet kaptak, de azt figyeltem, hogy mindenki 10 fölött. Na most a  politikában egy kicsit más a helyzet, de nem teljesen.
R.  P.: - Tehát magyarul, itt Veres János, hogyha megbuknak, akkor  visszamegy a színesfém iparba, és éli világát boldogan.
-  Most, ha megengeded, nem szolgálnék pályázati tanácsadással, a  reményeink szerint előbb vagy utóbb megbukó pénzügyminiszternek, ez  legyen az ő dolga. Van nekünk az országgal elég bajunk nélküle is. De  egy dolog biztos. Ott, ahol bizonyítható, hogy bűncselekményeket  követtek el, adatokat titkoltak el, adatokat hamisítottak meg, ott nem  egyszerűen politikai felelősség áll fönn, hanem büntetőjogi természetű.  Ezért a 2006-os választás után, amikor bevallották, hogy valótlan  számokat közöltek a választást megelőzően, mi azonnal, ha jól emlékszem,  éppen Áder János volt az, aki be is nyújtott egy erre vonatkozó  büntetőjogi kezdeményezést a Legfőbb Ügyészség irányába, amit a Legfőbb  Ügyészség elhárított, szerintem helytelenül, de majd ezt később, ha lesz  kormányváltás, akkor visszatérünk rá, és alaposabban megvizsgáljuk. De  volt egy, a Fidesz világossá tette, hogy egy országot büntetlenül  tönkretenni nem lehet. Az emberek büntetlenül megtéveszteni nem lehet.  Valótlan adatokat közölni büntetlenül nem lehet. Ez nem lehet egy  következmények nélküli ország, még pontosabban az ország most sem  következmények nélküli, mert a hazudozás következményét az emberek  fizetik meg. Az a fontos, hogy a következmények oda kerüljenek, ahol a  felelősség is található. És Magyarország egy ilyen ország lesz. Ebben én  eltökélt vagyok egyébként. Ugyanakkor nyilvánvaló, hogy a fönnálló  jogszabályokat áthágni nem lehet. De ott, ahol ez kiderül, ahol ez  bizonyítható, hogy nem fogunk habozni, megtesszük majd a kezdeményező  lépéseket, aztán természetesen az eljárásokat nem a kormány folytatja  le, hanem az erre létrehozott szerveztek. De talán még annyit, ha lehet  ennél a pontnál megemlítenünk, hogy az esetleges kétharmados ellenzéki  győzelem az időnként a sajtóban napvilágot lát. Ez túlzottan optimista.  Kívánatos, de túlzottan optimista előrejelzésnek látom. Igény volna rá,  de jobb ma egy veréb, mint holnap egy túzok, engem még így neveltek.  Tehát óvatosabb volnék ezzel. De az viszont tanulságos, hogy a baloldal  milyen erővel veri félre a harangokat egy esetleges kétharmados mai  ellenzéki győzelem esetéről elmélkedve. És persze azt mondják, hogy ez  azért veszélyes, mert akkor az alkotmányt is megváltoztatnánk. Az  Alkotmányra egyébként ráférne, de ez egy zárójeles megjegyzés. A  következő kormánynak kisebb gondja is nagyobb lesz, minthogy alkotmányt  módosítson. Először majd a válságot kell kezelnie. Ráadásul alkotmányt  módosítani össznépi diskurzust mellőzve nem is szabad. De valójában van  egy olyan pont, ahol a kétharmadnak van jelentősége. Erről a magyar  közvélemény szerintem keveset tud. De ugye a magyar parlamentben  létezik, mint a világ minden parlamentjében a mentelmi jog. Persze itt  is félreértések vannak az emberek fejében, mert azt gondolják, hogy a  politikusok bármit megtehetnek, mert a mentelmi jog az arra való, hogy  megvédje őket. Ez normális esetben nem így van. A mentelmi jogot azért  találták ki, hogy a törvényhozókat a kormány, amely rendőrséget,  igazságszolgáltatást, vagy annak legalább egy szeletét működteti, ne  tudja a népakaratot megváltoztatni, megzsarolni, megfenyegetni a  parlamenti képviselőket, vele szemben valamilyen védelmet kapjon a  képviselő. Ez volt, és rajta keresztül így a nép is, hiszen az ő hangját  védik, amikor a képviselőt védik, erre szolgált a mentelmi jog. Ez  torzul a modern világban, Magyarországon különösen. A mentelmi jog ma  valóban úgy néz ki, hogy lassan már köztörvényes bűncselekmények gyanúja  esetén sem adnak ki képviselőket. De egy dolog biztos, ahhoz, hogy  kiadjanak valakit, tehát a parlament azt mondja egy parlamenti  képviselőre, hogy vele szemben el lehet kezdeni az eljárásokat, és ha a  normális, minden választópolgárra kiterjedő jogi eljárások alá vessék,  ahhoz kell egy parlamenti döntés, amely kétharmados. És hát ne legyen  kétségünk, a mostani kormány tagjai azok majd tagjai lesznek a következő  parlamentnek is, ha egyéni kerületben nem is jutnak be, hát majd  listán. Olyan jól azért még nem állunk, hogy ennek a valószínűségét  alacsonyan szabjuk meg. Tehát a dolog, a kétharmados vita valójában  arról szól, hogy a parlamenti választásokat követően lesz-e annyi ereje a  mostani kormányzó elitnek, hogy a mentelmi jog mögé bújva megvédje  azokat az embereket, akik áthágták a törvényesség korlátját. Szerintem a  kétharmados vita erről szól.
Cs. P.: - Nézd, ezeket az  éveket politikai szempontból végignézve, és egy lépés távolságból azért  látszik, hogy ez a folyamatos zuhanás, beszűkülés, lemaradás, ez nem  önmagától való cél volt. Ez az egész arra szolgált, hogy téged, illetve a  jobboldalt megakadályozzanak abban, hogy hatalomra kerülj, vagy  kerüljetek. Ez minden egyes hazugság, minden egyes olyan intézkedés,  amiből később baj lett, azért született, hogy ők maradhassanak hatalmon.  Mi az a félelmetes, ami benned van?
- Hadd vágjak a  szavadba, mielőtt élve boncolnál engem. Tehát álljunk meg egy  pillanatra. Ezt én nem kifogásolom. Tehát önmagában azt a tényt, hogy a  versenytársunk, a szocialisták fontosnak tekintik, sőt azt tekintik a  legfontosabbnak, hogy a polgári erők, a nemzeti erők, vagyis a mi  szövetségünk ne tudja megszerezni az emberek többségének bizalmát, és ne  kerüljön kormányra, ezt én nem kifogásolom.
Cs. P.: - De  bármi áron?
- Ez az a kérdés, hogyan kell ezt tenni. Ugyanis  én is ezt szeretném, tehát én is nagyon szívesen teszek meg mindent  annak érdekében, hogy a szocialisták ne kormányozzanak. Az a kérdés,  hogy egy demokráciában ezt hogyan kell tenni. Egy demokráciában te úgy  tudod megakadályozni, hogy az ellenfeled kormányozzon, nyilván azért nem  akarod, hogy ő kormányozzon, mert nem értesz egyet a programjával, az  elképzeléseivel, szerinted bajt hozna az országra, amit ő tenni akar.  Hát helyes, ha ez ellen küzdesz, de mit kell tenned? Ő akkor nem jut  kormányra, ha az emberek többségének a támogatását te megőrzöd. Vagyis  olyan programod van, jól kormányzol, elég jól kormányzol ahhoz, hogy azt  mondják az emberek, persze, hát inkább ezt a programot hajtsuk végre,  és ne a másikat. Én '98-ban, amikor letettem a miniszterelnöki esküt, és  átgondoltam, hogy a következő négy évben mit kell tenni, én arra a  döntésre jutottam, hogy a legjobb, amit tehetünk ebben a  versenyfutásban, hiszen a demokrácia az pártok közötti versenyfutást  jelent, ha megpróbálunk olyan jól kormányozni, amilyen jól csak lehet,  és utána ennek az eredményeire hivatkozva azt mondani az embereknek,  hogy nem érdemes változtatni, inkább hagyjátok, engedjétek, sőt  támogassátok, hogy folytassuk azt a munkát, amit megkezdtünk. Én erre az  alapra álltam rá, és azt gondoltam, hogyha jól kormányzunk, akkor majd  lesz hozzá bizalom is. Volt is egyébként, tehát én nem becsülném le a  2002-es választási eredményt sem, hiszen mi lettünk a legnagyobb párt.  Tehát az MDF-fel közösen indított választási blokk kapta a legtöbb  bizalmat, csak sajnos nem kapott eleget ahhoz, hogy kormányt tudjunk  alakítani, és a második helyen befutó MSZP és a harmadik helyen befutó  SZDSZ alakított kormányt. Erre ma már kevesen emlékeznek, de a legtöbb  bizalmat a mi választási együttműködésünk, a mi közös listán kapta. A  szocialisták egy másik stratégiát folytatnak. Mindenki abból főz, ami  van. Nekik mások a történelmi élményeik. Ők minket akarnak elütni a  kormányzástól. Nem megtartani a bizalmat jó kormányzással. Ezért náluk a  hazugság, a megtévesztés, az emberek becsapása, csak azon az egy  vasárnapon álljunk jobban, mint az ellenfél, ez a mentalitás sajnos  eluralkodott. Nem volt ez egyébként mindig így. A '90-es évek elején még  sokkal jobb állapotban voltak emlékeim szerint a szocialisták, bár  lehet, hogy a távolság megszépíti az emlékeket. De olyan rossz  állapotban, annyira sikamlós talajon, annyira mocsárszagúan, ilyen  lápvilágszerű lényként a szocialista párt nem tűnt föl korábban, mint  most. Tehát az egy csődtömeg, ami most ott kialakult, és az országnak  külön szerencsétlensége, hogy pont akkor ment át egy ilyen változáson a  szocialista párt, egy ilyen minőségi romláson, amikor egyébként a  legnagyobb lehetőséget kapta a kormányzásra, hiszen négyéves olyan,  amilyen kormányzás után még egyszer meg tudta tartani, ki tudta  ravaszkodni, ki tudta hazudni, most ez külön kérdés, de mégis csak meg  tudta tartani a kormányzás lehetőségét, ami egy politikai család  életében, mint amilyen a szocialisták is, a legnagyobb lehetőséget  jelenti, hiszen nem négyéves időtávban kell eredményt bemutatni, hanem  még négy évet lehet kormányozni, és nyolc év után már nem arra lehet  hivatkozni mondjuk a Fidesszel szemben, hogy négy évig mi jól csináltuk,  hanem nézzétek, van egy történelmi korszak mögöttünk, nyolc év, innen  indultunk, ide jutottunk. Miért kéne egy sikeres korszakot megszakítani.  Így is lehetne gondolkodni, csak jól láthatóan más rugóra jár az agy a  másik oldalon. Azt kell mondanom, én nagyon régóta hadakozok, most  nevezzük az egyszerűség kedvéért baloldalnak a magyar baloldallal, a  '80-as évek közepe óta már. Rengeteg vitában vettem részt. Hol  értelmiségi vitákban, hol a nyilvánosságban zajló vitákban, hol csak  műhelyvitákban, hol aztán később a Parlamentben. És azt kell mondanom,  hogy bár a véleményem mindig megvolt ennek a politikai családnak a  teljesítményéről a múltat illetően, de a jelenkori vitákat általában jól  állták. Azért nagyon sok, mondjuk úgy, hogy innováció volt, új  gondolat, megújult gondolatrendszer, amit a baloldal valahogyan  előhozott, valahogyan kipréselt magából. Most ez teljesen eltűnt. Tehát  azt kell mondanom, hogy ma a viták színvonala az kétségbeejtő. Hát a  baloldal kiégett, kimerült, kifáradt. Azonkívül, hogy zsolozsmaszerűen  hajtogatja azt, amibe beleszerelmesedett, és ami közben már megbukott,  és kudarcot vallott, azonkívül nincs egyetlen megújulást jelét mutató  dolog se. Én egyébként, most, ha kicsit történelmi távlatból nézzük a  magyar jövőt, és nem egyszerűen csak a hatalmi birkózás szempontjából,  én azt gondolom, hogy Magyarországnak hosszabb távon szüksége van egy, a  választók iránt felelős politikát gyakorló, a választók egy részének  bizalmát élvező szellemileg friss, ép, állandóan megújulásra képes,  baloldali gyökérzettel rendelkező politikai családra is.
Cs.  P.: - Azért ellennék nélkülük.
- Most úgy érezzük, hogy  persze jobb lenne, ha nem lennének, és akkor lássuk őket újra, amikor a  hátunk közepét, de ha hosszabb távon gondolkodunk Magyarországról, hát  valami fajta versenynek lenni kell, mert ha nincsen verseny a  politikában, akkor a teljesítmény sokkal gyengébb. Persze most úgy  vagyunk vele, hogy miután a verseny eredményeképpen előállt konstelláció  mellett a teljesítmény rendkívül gyenge, sokan vannak, akik még a  versenyt se tartanák szükségesnek. Én nem tartozom közéjük, én fontosnak  tartom, nevezhetjük demokráciának is, hogy legyen egymást egy jó  versenyben egyre jobb teljesítményre sarkalló és késztető küzdelem is a  politikai életben. Tehát a baloldalnak is, én csak megújulást,  fölfrissülést tudok kívánni. Lesz rá reményeim szerint 4-8-12 évük, és  aztán ezt a történelmi munkát nem fogják megspórolni. Szükség lesz rá.  Nézzük, ha Nyugat-Európát nézem, ahol mindig a jobboldaliakért szorítok,  hiszen az Európai Néppárt nagy családjához tartozok, de a jobboldalnak a  teljesítménye is azokban az országokban jó, ahol egyébként igaz  izgalmas, komoly szellemi programok körül szervezett vitákat, és  versenyeket tudnak egymással folytatni, illetve ilyen versenyek léteznek  jobb- és baloldal között. Tehát én akármilyen nyomorult is a mostani  helyzet, nem arról győzködném a nemzeti, polgári, kereszténydemokrata  érzelmű szavazatokat, hogy a versenyt kívánják a pokolba. Hanem  bizakodjunk egy igazi jó teljesítményre sarkalló versenyben.
R.  P.: - Méltó ellenfelekkel. Egy percünk van hátra, és én két dolgot  szeretnék még gyorsan fölvetni, mind a kettő összecseng nagyjából azzal,  amit mondtál. Az emberek sok mindenről beszélnek, kettőt ezek közül  vegyünk elő. Az egyik az, hogy egyáltalán akar-e a Fidesz nyerni egy  ilyen helyzetben? Ez nagyon sokszor fölmerül, hogy jó-e aláállni most a  feladatnak, vagy a feladat elé állni egy ilyen csődtömeg vezetését a  nyakatokba venni. A másik kérdés pedig, hogyha már a parlamenti  matematikát nézzük, hogy kiben találhatna a Fidesz szövetségest, vagy  egyáltalán keres-e a Fidesz szövetségest? Az SZDSZ olyan, amilyen, nem  kell őket bemutatni, az MDF, ahogy mostanában alakul, az maga egy  bohóctréfa, és igazából el is fogytak a parlamenti pártok. Illetve, itt  van még mondjuk a Jobbik kérdése, ha ez kérdés egyáltalán.
-  A parlamentben és a pártok világában nem keresünk szövetségeseket. A  kereszténydemokratákkal van egy bevált együttműködésünk, és van a nem  párt formában működő szervezetekkel is egy eredményes szövetségi  rendszerünk, amiben a Lungo Drom is benne található, a kisgazdapárt  politikai családjához tartozó még megmaradt egységek, aztán ott van a  gazdaköröknek a világa, aztán ott van a régi Antall-i, Lezsák-féle  Magyar Demokrata Fórum szellemét tovább vivő Nemzeti Fórum. Szóval  megvannak a mi szövetségeseink, Vállalkozók Pártját is említhetném, akik  nem játszanak nagy szerepet hatalompolitikában, de nagyon fontos  társadalmi csoportokat képviselnek, és sok erőt adnak így a  szövetségünkhöz. Velük, meg a választópolgárokkal akarunk szövetséget  kötni, és nem parlamenti pártokkal. Na most jó-e a Fidesz szempontjából  megnyerni a következő választást? Én azt tudom neked mondani, én öt  gyereket nevelek, és nekem egyáltalán nem mindegy, hogy ez az ország  milyen képet mutat fél év múlva, egy év múlva, két év múlva, öt év  múlva, tíz év múlva. Én nem azért vállaltam öt gyereket, hogy az  unokáimból majd fényképeket küldözgessenek nekem a világ különböző  tájairól, mert úgy döntöttek, hogy elmennek Magyarországról, mert  Magyarország nem jó hely, itt nem lehet jól élni, nem lehet boldogulni,  nem lehet kibontakozni, hanem máshol próbálkoznak. Nem ezért vállaltam,  és szerintem sokan vagyunk ebben az országban, akik hasonló cipőben  járnak. Itthon akarjuk őket tartani, azt akarjuk, hogy Magyarország jó  hely legyen, egész Közép-Európában a legjobb legyen. Hogy az a távolság,  amely elválaszt bennünket Nyugat-Európától, csökkenjen, én erre tettem  fel az elmúlt 20 évemet, hogy ezért dolgozzak. Voltak is sikeres  időszakok, amikor úgy éreztem, hogy megérintjük ezt a célt, most  távolabb vagyunk, de nem adom föl. Nem adom föl, és azt gondolom, hogy  nem nagyon látok más politikai szereplőt Magyarországon, aki képes lenne  Magyarországot megindítani ebbe az irányba. Azért nem látok ilyen  szereplőt, mert csak a mi gondolkodásunk az, amely szerintem a mostani  helyzetben az ország számára, az ország valóságos helyzetével  összhangban álló megoldási javaslatokat jelent. Ez azt jelenti, ugyanis  mi hiszünk a magyar emberekben. Nem tartjuk őket fasisztáknak, nem  tartjuk őket szélsőségeseknek, nem tartjuk őket naplopóknak,  ingyenélőknek, vagy szocializmusból itt maradt maradványnak. Mi hiszünk  abban, hogyha a magyar emberek munkája elől az akadályt elhárítjuk, a  fölösleges adókat, a sok bürokráciát, tehát, ha kiengedjük, ahogyan  próbáltam tegnap is mondani, a szabadság szellemét a palackból, akkor a  magyar emberek képesek lesznek ezt az országot olyan hellyé tenni,  ahonnan nem elmennek majd a gyerekeink, hanem ahova haza akarnak jönni.  És nem látom, hogy ezt más rajtunk kívül megtenné, ezért nem választás  kérdése, hogy akarunk-e nyerni. Kutya kötelesség, hogyha lehet, akkor  nyerjünk.
R. P.: - Ez a végszó mára. Viktor, köszönjük,  hogy itt voltál, Önöknek pedig a mai figyelmet. Ez volt a Péntek 8, egy  hét múlva újra jövünk, viszontlátásra.


orbanviktor.hu
