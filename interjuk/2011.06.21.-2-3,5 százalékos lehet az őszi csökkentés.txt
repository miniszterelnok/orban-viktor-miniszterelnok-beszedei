2-3,5 százalékos lehet az őszi csökkentés
2011.06.21.

            A TV2 Tények című műsorában Azurák Csaba beszélgetett Orbán Viktorral.
        


- Több, mint 1300 milliárd forinttal, azaz 81-ről 77 százalékra csökkentette az államadóságot a kormány. Ezt Orbán Viktor jelentette be. A miniszterelnök délután a Tényeknek adott exkluzív interjúban beszélt arról, hogy az ősszel újabb csökkenés jöhet, a ciklus végére pedig 70 százalék alatt lehet az államadósság. 

Miniszterelnök úr! A kormány döntött arról, hogy egy lépésben 81-ről 77 százalékra csökkenti az államadósságot. S Ön ezt egyfajta gazdasági fordulatként aposztrofálta. Mi ért, mi ennek igazából a jelentősége?

- Azért nem éreztem túlzásnak, hogy egy korszakhatárral azonosítsam ezt a döntést, mert az elmúlt nyolc-kilenc évben az államadósság folyamatosan növekedett. Tehát ha bármely kormány döntést hozott, annak az államadósságra gyakorolt hatása – kivétel nélkül – mindig az volt, hogy emelkedett az ország eladósodottsága. Ez az első döntés nyolc-kilenc év óta, amivel csökkentjük az államadósságot, ráadásul nemcsak egy egyedi döntést hoztunk, hanem egy másik pályára állítottuk az ország gazdaságát, tehát folyamatosan, több lépésben ezentúl csökkenteni fogjuk az államadósságot.

- Mi lehet a mindennapokban is érezhető és érzékelhető következménye ennek? Mert, ugye, a hiteleikkel küzdő embereket, gondolom, hogy ez érdekli inkább és nem az, hogy jól hangzik egyébként, hogy 4 százalékponttal csökkent az államadósság. 

- Azt érdemes tudniuk Magyarország polgárainak, hogy amikor befizetik ma az adót, akkor tíz forintnyi adójukból hét forintot mi azonnal továbbküldünk, kiküldünk az országból, ugyanis az adósságtörlesztésre megy. Tehát, miközben azt remélik az emberek, hogy az adójukból egészségügyi fejlesztést hajtunk végre, emeljük esetleg az orvosok bérét, javítjuk az oktatás minőségét, a közigazgatás minőségét, közösségi közlekedést szervezünk. Valójában nem ez történik, hanem az adójuk tíz forintjából hetet azonnal elvisznek innen Magyarországról, az nem a miénk többé.  Tehát, marad a három, amiből gazdálkodni lehet. Ha csökkentjük az államadósságot, értelemszerűen kevesebbet kell fizetnünk. Következésképpen több marad itt, tudjuk fejleszteni az oktatást, az egészségügyet, a közösségi közlekedést, és így tovább.

- Kevesebb kamatot kell fizetnünk.

- Azért marad itt több pénz, mert kevesebb kamatot kell fizetni, tehát már a következő évi költségvetésben kevesebb olyan kiadással kell számolnunk, ami a korábban fölvett hitelek most fizetendő kamataként jelenik meg.

- Arra van már valamiféle számítás, hogy mennyivel kevesebbet, tehát hogy mennyit spórolunk ezen?

- Várjuk ki még az év végét, mert az év vége előtt szeretnék még egy ehhez hasonló, valamivel kisebb, de ehhez hasonló természetű döntést bejelenteni majd a közvéleménynek, majd az ősz során. Ha úgy tetszik, az államadósság ellen viselt a háború második csatáját is szeretnénk megvívni az ősszel, és akkor tudom megmondani, hogy 2012-től kezdődően hogy néz ki a kamatfizetés, úgyhogy kérek egy kis türelmet.

- Ugye, ezt az adósságcsökkentést a magán-nyugdíjpénztári átalakításból származó pénz egy részéből, pontosan 1345 milliárd Ft-ból lehetett végrehajtani. A magán nyugdíjpénztári átalakításból viszont csaknem 3.000 milliárd Ft szabadult föl. És akkor joggal kérdezhetné mindenki, hogy de, Miniszterelnök úr, miért nem az egészet fordítottuk államadósság csökkentésre?

- Joggal is kérdezi. 

- Akkor én is kérdezem.

- Az első ok az, hogy sok papírt is kaptunk. Tehát nem pénzt meg nem magyar államkötvényt, hanem olyan papírokat, amelyek külföldi pénzügyi alapok felé testesítenek meg követeléseket. Azokat most sorrendbe állítjuk, megnézzük, hogy érdemes-e most kiváltani őket, vagy jobban járunk, ha várunk vele néhány hónapot. Ha most érdemes, akkor megkezdjük a kiváltását, és amikor megkezdjük a kiváltását, és ezekből a papírokból pénz lett, akkor fogjuk majd a következő lépésben csökkenteni az államadósságot. Tehát ez egy folyamat, amely még eltart nyolc-kilenc hónapig.

- Az imént is azt mondta, meg korábban is azt nyilatkozta, hogy az ősz elején lesz még egy nagyobb államadósság-csökkentő lépés. Az milyen mértékű lehet és miből? Ugyanúgy esetleg a magán-nyugdíjpénztári átalakításból származó pénzből?

- A magán-nyugdíjpénztár átalakításból származó pénzből, de ahhoz a papírokból, amiről az imént beszéltem, először pénzt kell előállítani. Ráadásul még azt is tudnunk kell pontosan, hogy akkor minden visszaérkezett-e ide, ráadásul még bizonyos hozamokat ki kell fizetnünk az embereknek. Tehát valamikor augusztus környékén egy 200-250 milliárd forint körüli összeget a korábbi magán-nyugdíjpénztári befizetők, akiknek reálhozama volt, meg fognak kapni. Tehát az év végére lehet majd világosan látni, hogy pontosan mit érdemes államadósság-törlesztésre fordítani, mi az, amit a nyugdíjrendszer korszerűsítése érdekében érdemes fönntartani. Ugyanis ennek az átalakításnak az is fontos célja és értelme, hogy meg tudtuk védeni a nyugdíjasok nyugdíját, mert ha a korábbi rendszer ment volna tovább, akkor veszélybe kerültek volna a nyugdíjak, mármint azok a nyugdíjak, amelyeket a mostani nyugdíjasoknak kell kifizetni. De a rendszer átalakításával ezt a veszélyt is elhárítottuk. 

- Az őszi döntéssel milyen mértékű lehet az akkori államadósság-csökkentés? Nagyjából ekkora, mint most, kisebb vagy nagyobb?

- Körülbelül egy kicsivel, azt gondolom, hogy kisebb. Annak az az oka, hogy vannak olyan papírok is, amelyek a magyar nagy cégekben testesítenek meg bizonyos vagyoni értéket, azoknak a sorsáról is döntést kell hozni.  Ezért azt gondolom, hogy egy olyan két – három, három és fél százalékos adósságcsökkentést remélhetünk még kora ősszel.

- Ugye, a tervekben az szerepel, és akkor ne csak erről az évről beszéljünk, 2012-ben folytatódik ez a gazdaságpolitika, az államadósságot próbáljuk lejjebb és lejjebb és lejjebbb vinni. Arra viszont már nem lesz fedezet, ugye, a magán-nyugdíjpénztári átalakításból származó pénz. Akkor arra mi lesz a fedezet?

- A munkánk. A magyar emberek munkája, termelése. Csökkenteni fogjuk a költségvetés hiányát, ahogy csökkentjük a költségvetés hiányát, úgy csökken az államadósság. Vagyis kevesebbet tudunk magunkra költeni a saját munka által megtermelt pénzből és értékekből, mert annak egy részét államadósság-csökkentésre kell fordítani. Ki kell dolgoznunk magunkat, ha úgy tetszik, az államadósságból.

- Sokan biztos fölteszik a kérdést magukban, hogy miért adósságcsökkentésre fordította ezt a pénzt, amiről beszéltünk, a kormány? Annyi más helyre lehetett volna, nyilván itt majd sorolják: az egészségügy átalakítására, adócsökkentésre, munkahelyteremtésre. Miért pont erre?

- Mert az államadósság a legnagyobb veszély. Tehát, ha ma körülnéz valaki a világban, vagy bekapcsolja a tévét, és a Tv2-őt választja, akkor Önök rendszeresen hírt adnak arról, hogy miről vitatkoznak az országok vezetői, mi történik éppen Brüsszelben, Görögországban, milyen hírek jönnek Írországból vagy éppen Portugáliából. Tehát mindenki láthatja, hogy azok az országok, amelyek korábban sikeresnek tűntek, de magas az államadósságuk, azok mára sikertelenné váltak. Azok az országok, amelyek képesek voltak leszorítani az államadósságukat, vagy nem engedték azt elszaladni, azok lesznek, lettek és lesznek a jövőben majd Európa sikeres gazdaságai. Például több közép-európai ország is amely szemben Magyarországgal nem azt a butaságot vagy gonoszságot – a nem kívánt rész törlendő – követte el, hogy a saját népét belevezette egy államadósság-csapdába. Ezt nem tették meg a csehek, nem tették meg a lengyelek sem.

- Minden olyan tényezőt ki kell iktatni, amely újratermeli az államadósságot. Ön erről beszélt múlt héten. Mik ezek a tényezők, és mennyit lehet ezzel spórolni? Van-e erre bármilyen számítás?

- Azért nem onnan indulnék ki, hogy mennyit kell megspórolni, mert az egy rossz logika volna, amely a megszorítások politikáját idézi. A megszorítások meg nem vezetnek el bennünket a kitűzött célokhoz, ezt az elmúlt nyolc évben a magyarok megtanulhatták. Öt vagy hat, talán hét komoly megszorító csomagot szenvedtünk el, és minden megszorításnak az eredménye újabb megszorítás lett. Olyan ez, mint egy rossz fogyókúra: az ember néhány hétig összehúzza magát, és utána elszabadul, és a végén rosszabb állapotba kerül, mint a fogyókúra előtt volt. Tehát nekünk nem megszorításokra van szükségünk, hanem újjá kell szerveznünk, át kell alakítanunk az életünket, ha úgy tetszik, életmódváltáson kell keresztülmennie Magyarországnak. Ezt hívjuk Magyarország megújításának, illetve Magyarország átszervezésének, és ésszerűvé kell tenni Magyarország életének különböző területeit, és ez magával fog majd hozni megtakarításokat az oktatástól kezdve az egészségügyön keresztül a közigazgatás működésével bezárólag. Minden területen van pazarlás, amelyet abban az esetben, ha ésszerűen szervezzük meg a szolgáltatásokat, akkor létrejönnek megtakarítások, amelyeket aztán föl tudunk használni. Én azt javaslom, hogy elsősorban államadósság-csökkentés céljára, de ha a parlament másképp dönt, akkor persze másra is. Ne feledjük, a döntéseket alapvetően a magyar parlamentnek kell meghoznia, a költségvetést sem a kormány hagyja jóvá, hanem a magyar országgyűlés.

- Tudna mondani konkrétan olyan – maradjunk ennél a szónál – tényezőket, amelyek folyamatosan újra és újra termelik a magyar államadósságot?

- Például a gyógyszertámogatási rendszernél, úgy gondolom, hogy jelentős extraprofitot fizetünk ki a nagy gyógyszergyártóknak, amit indokolatlannak látok, vagy hogy egy másik példát említsek: életerős embereknek adunk szociális segélyt ahelyett, hogy közmunkát szerveznénk a részükre, mert a közmunka révén az ország értékei gyarapodhatnának, ezért január 1-jétől már nem is segélyt fizetünk, hanem közmunka lehetőséget kínálunk azoknak, akik erre rászorulnak. Általában minden olyan szabályozást ki kell iktatnunk az életünkből, amely távol tartja az embereket a munkától.

- Ugye, van egy cél: az 50 százalék alatti államadósság. Ön szerint, Ön szerint ez mikorra érhető el? Hogyha bárhogy is számolok, és nyilván, ugye, nem lehet mindig ilyen mértékben csökkenteni…

- Szeretnénk, de azért ez nehéz.

- Akkor ez hosszú idő.

- Nézze, azért sem Ön, sem én nem tartozunk a legidősebb nemzedék tagjai közé, tehát nekünk nem érdemes búskomoran nyilatkoznunk erről a dologról. A mi életünkben biztosan 50 százalék alatt lesz az államadósság, de talán ennél jobb hírt is tudok mondani. Nekem nincs mandátumom arra, hogy 8-10 éves távlatokban kötelezzem el az országot bizonyos számok mellett. Arra van mandátumom, hogy a következő parlamenti választásokig világosan beszéljek arról, hogy milyen célokat lehet elérni. Én úgy számolok, hogy a következő parlamenti választásokig, tehát 2014 májusáig, ha képesek vagyunk ezt az irányt tartani – és miért ne lennénk képesek –, akkor 70 százalék alá fogjuk vinni az államadósságot. A következő kormány úgy vághat neki, hogy reális célkitűzés lehet az 50 százalék elérése.

- Beszélt már európai uniós folyamatokról. Hát, ugye, az európai gazdaságpolitikai klíma – hogy így fogalmazzak – a válságok, az államcsődök veszélye itt lebeg a fejünk felett. Tényleg, ahogy említette, hetente olvasunk be ezekről híreket…

- Nézze, az Európai Unión belül az államadósság mértéke 80 százalék körül van, tehát ott, ahol Magyarországé, és a legtöbb ország esetében folyamatosan és meredeken emelkedik.  Ebben a pillanatban nem látom jó néhány ország esetében azt a vezetői képességet vagy politikai támogatást, amely ahhoz kellene, hogy megfékezzék ezeket a folyamatokat. Magyarország sokkal bölcsebb döntéseket hozott a 2010-es választásokon. Most nem arról beszélek, hogy számunkra kedvezően dőltek el a választási fordulók, az egy másik beszélgetés, hanem hogy az ország szempontjából kedvező az a körülmény – függetlenül a kormány pártösszetételétől –, hogy egy nagyon erős egység jött létre, egy nagyon erős, cselekvőképes kormányzati többség jött létre. Ez ma a legtöbb uniós országban hiányzik. Ahol hiányzik, ott elszáguld az államadósság, nagy baj van a gazdaságban. Csak azok az országok képesek kordában tartani az adósságot, egyáltalán jövőt kínálni a polgáraiknak, ahol egyébként erős politikai vezetés működik. Nézze meg, mi van most például Görögországban, ahol a kormány két-három mandátum sorsától függően képes vagy nem képes végrehajtani nagyon fontos gazdasági döntéseket. De itt van az írországi választás, ahol a válság végül is előrehozott választást eredményezett. Hasonló helyzet állt elő Portugáliában. Tehát most a politikai cselekvőképesség és stabilitás, az erős kormánytöbbség, amit mi kétharmados kormánytöbbségnek nevezhetünk, a legfontosabb forrása a reménynek. 

- Igen, tehát az előző kérdésem vége az lett volna, de be is fejezte, hogy a legveszélyesebb és legforróbb talán most Görögországban a helyzet. Válság vagy válság közeli helyzet, az államcsődveszély mennyire érinti vagy érintheti-e Magyarországot?

- Nézze, ma délután az egyik híradás arról szólt, hogy most azt a javaslatot bedobta valaki a héten sorra kerülő miniszterelnöki csúcs témái közé, hogy a görögök megmentése érdekében ne csupán az eurózónához tartozó államok fizessenek be összegeket, hanem azok az országok is vállaljanak be terheket, akik nem tagjai az eurózónának. Nekik nem direktben kellene befizetni, az Európai Unióból érkező forrásokat kellene megkurtítani bizonyos százalékban, tehát például kevesebb pénz érkezne Magyarországra, hogy inkább Görögországba menjen. Erről egy nagyon nagy vita várható a következő hetekben, hónapokban, de függetlenül attól, hogyan dől el ez a vita, jól mutatja, hogy – bár mi nem vagyunk az eurózóna tagjai, de – nem tudunk teljesen kívül sem maradni.

- Szóba hozta az eurózónát. Ugye, nemrég a brit parlamentben beszéltek éppen arról, amiről komoly nyugati elemző intézetek már-már azért hosszú ideje írogatnak, nevezetesen az euróövezet másságáról. Mit gondol, tényleg bajban van az eurózóna?

- Ha teszünk egy lépést hátrafelé, hogy a látószögünk szélesebb legyen, és így tekintünk rá Európa térképére, akkor azt fogjuk látni, hogy az Európai Unió pereme, az eurózóna peremországai kerültek bajba. Tehát, ugye, Írország, aztán jövünk lefele, ott van Portugália, aztán Spanyolország, aztán Olaszország és aztán Görögország. Tehát látszik, hogy eltérő gazdasági pályára lépett jó néhány déli ország, amely tagja az euróövezetnek, tehát euróval kereskedik, fizet, akik inkább a kontinens részéhez tartoznak az Európai Uniónak. Ezt a két folyamatot kellene ismét harmóniába, összhangba hozni. Óriási erőfeszítés kell hozzá, és ebben a pillanatban az Európai Unió, bár mindent megtesz, hogy ez sikerüljön, még nem dőlt el, hogy sikeres-e ezzel a kihívással, tehát komoly erőfeszítéseket kell tenni, az én életemből is elvitt ez néhány hónapot, mert bár Magyarország nem tagja az euróövezetnek, de a magyar elnökség idején az erőforrásaink nagy részét az eurózóna megmentése érdekében kellett felhasználnunk.

- Bő egy hét múlva átadjuk az EU-elnökség stafétáját. Így a vége felé mit gondol erről a hat hónapról, hogyan értékeli a magyar elnökséget?

- Szép hat hónap volt szerintem. Ezt mindenképpen elmondhatjuk. Izgalmasnak is mondhatjuk, hiszen egy válságos időszakban bízták rá az Európai Unió irányítását, mondjuk, ez jól is hangzik, mert a magyarok leginkább válságkezelésben jók. Amikor a dolgok jól mennek, és csak úgy igazgatni kell őket, arra más alkalmas nemzeteket is lehet találni, nem feltétlenül nekünk kell akkor a kormányrúdhoz állni. De válságkezelésben a magyarok kétségkívül jók. Az utolsó pillanatban össze szoktuk magunkat kapni, akkor is, ha korábban évekig valamit rosszul csináltunk. Szerintem most ez a képességünk kamatozott, tekintettel arra, hogy tető alá hoztuk azokat a megállapodásokat, vagy szinte a célegyenesig elvittük azokat a megállapodásokat, amelyek a következő válságok megelőzéséhez szükséges intézkedésekhez adják az alapjait. A másik dolog pedig, hogy talán Magyarország tanult valamit: a magyar emberek látószöge, látótere is kitágult, többet értenek Európából, mint korábban, és azt mindannyian megtanultuk: választópolgárok és országvezetők egyaránt, kormány és önkormányzati vezetők, parlamenti képviselők és választópolgárok, hogy az Európai Unió arra való, hogy kiálljunk a saját érdekeink mellett. Ha mi nem állunk ki a magyar érdekek mellett, senki más nem fogja ezt helyettünk megtenni. Tehát a legfontosabb tanulság az, hogy a magyaroknak ki kell állni a magyarok mellett, a magyar kormánynak mindig ki kell állni Magyarország mellett, és akkor sikeresen vívhatja meg a küzdelmeket. Az elmúlt fél évben ezt tettük.

- Miniszterelnök úr! Köszönöm szépen a beszélgetést!


orbanviktor.hu
