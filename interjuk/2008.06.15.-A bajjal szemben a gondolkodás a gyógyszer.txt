A bajjal szemben a gondolkodás a gyógyszer
2008.06.15.

            A Kossuth Rádió Vasárnapi Újság című műsorában Stifner Gábor beszélgetett Orbán Viktorral.
        


- A Vasárnapi Újság vendége Orbán Viktor, a Fidesz – Magyar Polgári Szövetség elnöke, akivel szombaton délelőtt beszélgetünk. Elnök Úr, köszönöm, hogy elfogadta a meghívásunkat. Aki pártszimpátiák nélkül, vagy bizonytalan szavazóként tekint a mai magyar valóságra, az egyfelől a Fidesztől mély gazdasági, társadalmi, közbizalmi válságról hall folyamatosan, másfelől a kormány retorikájában viszont megjelentek egy bizakodásra okot adó javulás jelei. Ön röviden mit mondana most a jelenlegi helyzetről? Egy bizonytalan, vagy például egy első szavazónak. 
- Először is arra biztatnám őket, hogy ne higgyenek propagandának, a saját tapasztalataiknak higgyenek, a mindennapi élet bizonyítékokat szolgáltat arra, hogy az ország milyen helyzetben van. Nézzék meg a gázszámlájukat, nézzék meg a havi keresetükről szóló kimutatásokat, nézzék meg a család költségvetését, nézzék meg, hogy az egy hónapban keresett jövedelemből, ha a rezsit kifizették, mi marad meg a hónap végén, és ha úgy látják, hogy sok, van megtakarítani valójuk, reális terveket kovácsolhatnak a jövőre, akkor valószínűleg jól megy az országnak is. Ha az országnak jól megy, akkor jól megy az embereknek is. Ha rosszul megy embereknek, nem mehet jól az országnak sem. Én mindenhol a megélhetési válság, a szociális válság szaporodó tüneteit látom Magyarországon. 
- A közbizalmi válság mit jelent az Ön megfogalmazásában? 
- Leginkább azt jelenti, hogy az emberek a saját maguk személyes kapcsolatain túl már senkiben sem bíznak, és senki másra nem számítanak. Úgy érzik, hogy magukra hagyták őket, nem számíthatnak a választott képviselőikre, nem számíthatnak a választott kormányukra, nem számíthatnak a saját államukra. Ennek a kivételesen durva formája a közbizalmi válságnak az, amikor az emberek már nemcsak úgy látják, hogy nem számíthatnak az államra, hanem azt látják, hogy az állam az ellenségük. Elveszi a pénzüket, lehetetlen adóterheknek teszi ki őket, bonyolult bürokratikus eljárásra kényszeríti őket, amikor betegeket, ahelyett, hogy segítséget nyújtana, mindenfajta bürokratikus akadékoskodással inkább eltereli a kórházak, meg a rendelőintézetek ajtajából, amikor a gyereket taníttatni akarják, és biztonságban akarják tudni az iskolában, akkor az állam nem képes arra, hogy ezt garantálja. Tehát az állam inkább egyfajta fenyegetésként, nehézségként, leküzdendő akadályként jelenik meg, nem pedig az emberek érdekét szolgáló közös erőt testesít meg.
- Mennyiben írható mindez a kormány, a jelenlegi kormány, és esetleg a külső körülmények számlájára?
- Ez mindig a kormányzó elit, a politikai elit rovására írandó, ezen belül is, persze az egész politikai elitnek meg van ebben a felelőssége, de a felelősség mértéke nem azonos. Az első számú felelősség mindig azokat terheli, akiknek a kezében lehetőség is van, hogy ezen változtassanak, lehetőség pedig a kormánypártok kezében van. A közbizalmat ma a kormánypártok hazudozásai, propagandakampányai, az embereket megtévesztő hazugsághadjáratai okozták.
- Ha a helyzet ilyen keservesen nehéz, valóban válság van, akkor mit tehet egy jelenleg nagyon népszerű Fidesz, miközben Gyurcsány miniszterelnök határozottan állítja, hogy márpedig őt és kormányát sem kívülről, sem belülről megbuktatni nem lehet. Ön szerint milyen érvek szólnak mégis az előrehozott választások esélye mellett. 
- Hát érvek is vannak, de nem a Fidesz érvei itt az érdekesek. A politikai változásokat demokratikus körülmények között mindig a gondolatok idézik elő, meg a gondolkodó emberek. Tehát én arra biztatok mindenkit, hogy gondolkodjon. Tehát ne egyszerűen, mint egy pirulát vegye be az éppen esedékes napi híreket meg világmagyarázatokat, hanem nézzen körül, gondolkodjon, emlékezzen, beszéljen a szomszédjával, a családtagjaival. Igenis politizáljon abban az értelemben, hogy vitassák meg a helyzetet, a jövőt, meg a lehetőségeket. Minden bajjal szemben a gondolkodás a legjobb gyógyszer.
- Fodor Gábor SZDSZ-elnökké választása után Ön nagyon optimistán nyilatkozott. Egy hét elteltével is ilyen derűlátó. Úgy látja továbbra is, hogy egy Fodor vezette SZDSZ partner lehet a választások előrehozásában, kérdezem ezt persze Fodor tegnapi nyilatkozatainak fényében is.
- Minden, ami ma történik a magyar politikában, azért esik meg, mert március 9-én az emberek nyilvánvalóvá tették, hogy változást akarnak. Tehát a népszavazáson sokakat, a kormánypártokat mindenképpen meglepő erővel tört fel, fejeződött ki a változások iránti igény az emberekben. Az MSZP is meghozta a maga döntését. Ő úgy döntött, hogy fittyet hány minderre: marad, lesz, ami lesz, kihúzza, ameddig ki lehet húzni. A Fidesz is meghozta a maga döntését. Mi úgy látjuk, hogy a magyar demokráciának is, az embereknek is, a gazdaságnak is, meg a jövőnek az tesz jót, ha folytatjuk azt a politikát, amely új egyezségeket próbál kötni különböző társadalmi csoportokkal, hiszen a népszavazásnak is ezt a hatalmas nagy támogatottságát, ezt a 3 millió 300 ezres egy irányba mutató „igen” akaratát, táborát ez a politika hozta létre.
És az SZDSZ is hozott egy döntést. Az SZDSZ úgy döntött, hogy változtat, először is kilépett a kormányból, ezek után pedig új elnököt választott. A kérdés most az, hogy az SZDSZ valóban megváltozott? Ez egy új SZDSZ, vagy marad a régi? Ezt most nem tudjuk megválaszolni, de kétségkívül igaz, hogy a lehetőség ott van. Marad-e immáron az MSZP-kormány beltagja helyett kültag, aki látszólag ellenzéki párt, de igazából a kormánypártok hatalmon maradását, vagy az MSZP hatalmon maradását és politikájának folytatását szolgálja, vagy valóban változtatni kíván, és az emberek oldalára áll. Ezt az esélyt nem érdemes elszalasztani. Ez persze az SZDSZ döntésén múlik.
Ezt mi kívülről nem tudjuk befolyásolni, de én nem szeretnék belemerevedni a mostani magyar belpolitika, egyébként meglehetősen áldatlan szerkezetébe, amely eleve legyint minden változásra, ami a politikában történik. Igenis van jelentősége annak, ami az SZDSZ háza táján bekövetkezett, és nézzük, hogy az ország mit profitálhat ebből. Az ország változást akar. Én nem emlékszem arra 1990 óta, hogy a stabilitást oly magasra értékelő magyar választópolgárok előrehozott választásokat akartak volna elsöprő többségben és tömegesen. Ma ez a helyzet. A kérdés az, hogy az SZDSZ meghallja-e ezeknek az embereknek a hangját. Az emberek oldalára áll-e, a változást szolgálja-e a politikájával, vagy marad minden úgy, ahogy eddig volt, csak egy kicsit ravaszabb szereposztással.
- A személyváltás az elnöki poszton ad okot bizakodásra az Önök számára?
- Azt hiszem, hogy nem a személyi változás felől érdemes közelíteni az SZDSZ politikájának változásához, hanem a népszavazás felől. A népszavazás világossá tette az SZDSZ számára – ezt a Horn Gábor nevű politikusuk a magyar politikatörténet számára maradandó formában rögzítette is –, miszerint itt valaminek történnie kell. Az SZDSZ elment legalább a küszöbig, hogy átlép-e rajta, az majd kiderül.
- Mit gondol, Elnök Úr, a Fodor Gábor által korábban kilátásba helyezett előfeltételekről tehát hogy egy esetleg új kormány nem módosíthatna alkotmányt, és nem változtathatna a választójogi és az állampolgársági törvényen. Ilyen előre megszabott korlátok mellett is érdemes lenne kormányt váltani. 
- Nézze, először is nem érdemes tárgyalások előtt a médián keresztül üzengetni a másik félnek. Az ilyesmi az álmoskönyv szerint nem szokott jóra vezetni. De ha már így történt, egy kicsit töprengjünk el ezen. És most nem a konkrét feltételnek gondolt tételek, követelések a fontosak, hanem az észjárás maga. Ez a kommunizmusból itt maradt észjárás vagy annak a maradéka. Hát 1990 előtt, miután még nem voltak szabad választások, nem létezhetett demokratikus közakarat sem, különböző politikai csoportok okkal, joggal, szerintem helyesen gondolhatták, és gondolták is azt, hogy az emberek akaratát a különböző politizáló csoportok egymás közötti megállapodásával érdemes pótolni. Erről szólt 1988, 1989, így jutottunk el a választásokhoz.
De azóta átléptünk egy másik korszakba, azt, hogy mit érdemes, mit lehet, s mit kell, azt meg kell vitatnunk természetesen a választópolgárokkal a nyilvánosság előtt. De dönteni nem mi fogunk, hanem majd a választópolgárok. És előre azt mondani, hogy ti akárhogy is döntötök, bizonyos dolgok, akárhogy is szeretnétek, nem következhetnek be, ez a kommunizmus gondolkodásmódjának egy kicsit elitista, technokrata gőggel megsózott változata, amely ugyan elfogadja, hogy szabad választásnak lenni kell, de nem gondolja komolyan, hogy az emberek akaratát át is kellene vezetni utána a parlament közbejöttével a politika vagy a mindennapi élet világába.
- Elnök Úr, Ön mostanában minden nyilatkozatában arról beszél, hogy Magyarországnak ma nem hagyományos értelemben vett politikai, hanem válságkezelő kormányra van szüksége. Akkor ez nem is a Fidesz, és személy szerint Orbán Viktor kabinetje lenne. 
- Hát személy szerint soha sem az én kabinetem egy kormány, bár a felelősséget mindenért én viselem, azért is persze, amiről nem én tehetek, legalábbis egy miniszterelnöki központú politikai rendszerben ez így szokott lenni. De ettől még a kormány mindig a választópolgárok kormánya, hiszen az ő döntésük hozza létre a lehetőségét a kormány megalakításának. Másfelől egy kormánynak bizalmat kell, hogy szavazzon a parlament vagy annak a többsége, és aki bizalmat szavaz egy kormánynak, az vállalja is a kormány-állításért viselendő felelősséget, tehát a kormány mindig valamilyen politikai családnak, irányzatnak, parlamenti többségnek vagy csoportnak kormánya. Soha nem személyes attrakció, és nem személyes mutatvány, még ha kifelé a modern médiának köszönhetően ez leginkább így is mutatkozik meg. Tehát a miniszterelnök fontos, de valójában az élet nem róla szól.

A válságkezelő kormányt azért tartom szükségesnek, és a Fidesz válságkezelő kormányzás felállításáért viselendő felelősségét is azért hangsúlyozom, mert Magyarországon nem egyszerűen csak mást kell csinálni, és jobban kell csinálni, mint ahogy az az elmúlt két évben történt, hanem másképpen is kell csinálni. Hát világossá kell tenni, hogy az ország egy olyan nehéz helyzetben van, részben a saját belgazdasági állapotaink miatt, részben a most radikális gyorsasággal változó külgazdasági környezet miatt, hogy politikai szempontok helyett csak és kizárólag, tehát mindenfajta pártpolitikai önös szempontokat kizárva a válság gyors megoldása lehet egy-egy politikai döntés oka, motívuma. Ezért én híve vagyok annak, hogy válságkezelő kormány jöjjön létre, olyan emberekből, akik nem a saját politikai szempontjaikat, karrierjüket, hosszabb távú politikai megfontolásaikat érvényesítik, sőt ezeket egyáltalán nem, leginkább azért, mert ilyenek nincsenek, hanem kizárólag egy bizonyos munka, a válságkezelés munkájának elvégzésére vállalkoznak. Másfelől fontosnak tartom azt is, hogy a provincializmussal szakítani kell.

Tehát sok a belpolitikából fakadó nyomorúság ebben az országban. A mindennapi közéletünk is bőségesen kínál témákat politikai közbeszédre, értékelésre. De nem szabadna, hogy mindezek eltakarják a szemünk elől azokat a fejleményeket, azokat a felhőket, amelyek készülődő félben vannak, illetve amelyek most már ott tornyosulnak a fejünk felett, és a világgazdaság irányából érkeznek. Nagyon sokan vannak még Magyarországon, gyanítom, hogy a választópolgárok többsége, akik azt gondolják, hogy a kedvezőtlen világgazdasági változások, élelmiszerár-emelkedés, olaj-, benzinár-emelkedés, általában a nyersanyagok árának emelkedése, a szállítási költségek megnövekedése egy kisiklás, egy rövid, ideiglenes periódus, és a világgazdaság majd vissza fog térni a korábbi, alacsonyabb árszintjéhez.

De az igazság az, hogy ez nem így van; nem fog visszatérni. Tehát nem egy kisiklásról van szó, hanem arról, hogy a globalizáció eredményeképpen az egész világ, így, ahogy van együtt, tehát nem nemzetállamonként külön-külön, hanem együtt és egyszerre belépett egy új világgazdasági korszakba. Ezt úgy hívják, hogy árrobbanásokkal tarkított, magas inflációjú korszak. Az árak tovább fognak növekedni. Már most sem bírjuk. A magyar háztartások tekintélyes része már csak hitelből tudja fenntartani magát, miközben a megélhetési költségek növekedni fognak. És erre az ország felkészületlenül áll. A magyar válasz erre a fenyegető helyzetre úgy hangzik, hogy kisebbségi kormány, egy tehetetlen, ambícióit már feladott, csak a saját túlélésével törődő kisebbségi kormány – felelőtlenség, tisztességtelen dolog Magyarország polgáraival szemben. Nekünk egy döntésképes, hatékony, az országot megvédeni vagy legalábbis a kedvezőtlen hatásokra felkészíteni képes kormányra lenne szükségünk. Ezért kell előrehozott választás. Ezért mondom, hogy nincs idő, minden nap olyan elvesztegetett idő, amelyet nem fogunk tudni később pótolni. Nincs idő. Dönteni, választani kell, újra kell építeni a közbizalmat, az államnak az emberek szolgálatába kell állnia, és meg kell kezdeni a felkészülést egy nagyon nehéz világgazdasági korszakra, és egyben a saját belső bajaink orvoslására.
- A Fidesz az utóbbi években számos programelemeket tartalmazó dokumentumot hozott létre. A kormányoldal azonban váltig állítja, hogy Önöknek nincsen programjuk. Az csak nekik van. Hasznosíthatóak ma például a gazdasági konzultáció lényeges elemei? 
- Arra fel kell készülni lelkileg a magyar választópolgároknak, hogyha a világ összes, még életben lévő Nobel-díjasa írná is a Fidesz gazdasági programját, a szocialisták akkor is azt mondanák, hogy nincs. Tehát ezzel nem érdemes törődni. Viszont azzal a kérdéssel érdemes foglalkozni, hogy miben más, és miben újszerű az a program, amiről a Fidesz gondolkodik. A Fidesz közzétett egy programot; az a címe, hogy Erős Magyarország. Olvasható írott formában és az interneten egyaránt. De az kétségkívül igaz, hogy én személy szerint azt gondolom, de talán a Fidesz többsége is ezen az állásponton van, hogy a hagyományos programok korszaka lejárt. Tehát az a gondolkodásmód, hogy majd jönnek a politikai elitek, mindenfajta ígéreteket, vállalásokat tesznek, az emberek ezt vagy értik, vagy nem, leginkább csak kapkodják a fejüket, aztán vagy egyikre vagy másikra szavaznak. Na, ez a korszak szerintem véget ért, vagy legalábbis le kellene zárnunk ezt a korszakot.
Az a program, amiben én gondolkodom, az nem más, mint megállapodások gyűjteménye. Olyan megállapodásoké, olyan új egyezségeké, amelyeket vállalkozói csoportokkal, tőketulajdonosokkal, nyugdíjasokkal, szociális ellátásra szorulókkal, pedagógusokkal, egészségügyi dolgozókkal lehet és érdemes megkötni. És ezeknek a gyűjteménye tulajdonképpen az a program, amit a Fidesznek képviselnie érdemes, és a leendő kormánynak talán meg kellene valósítania. Tehát egy más szerkezetű, egy egészen újfajta kormányprogramban egy közbizalmat újjáépítő új egyezségben gondolkodom.
- Önök meg is kezdték a tárgyalásokat ennek az új egyezségnek a szellemében különböző társadalmi szegmensekkel. Hogyan tapasztalja, meg van az Önök által remélt fogadókészség? 
- Úgy látom, hogy a dolgok jó irányba mennek. Ugye, minden ilyen egyezségnek vagy egyezség-gyűjteménynek kell, hogy legyen egy középpontja, mert ha az nincs, akkor az egész szétesik, mert sok mindenkivel lehet sok mindenről megállapodni. Azonban az önmagában nem érték. Az az érték, ha egy közös cél érdekében tudunk mindenkivel megállapodni. És az, hogy mi álljon a középpontjába, mi legyen a szíve közepe az Új Egyezségnek, az ma már világos. Úgy látom, hogy élvezi a társadalom többségének támogatását. Ez pedig úgy hangzik, hogy: munkahelyeket kell teremteni. Annyi munkával, és annyi munkahellyel, amennyivel ma Magyarország rendelkezik, nem tudunk kijutni a mai nehéz helyzetből, ezért tíz év alatt egymillió új legális munkahelyet kellene létrehozni Magyarországon. Ez az Új Egyezség lényege. Ha mélyebbre megyek, akkor ez azt is jelenti, hogy szemben a mostani szocialista politikával, amely mindent hitelből, az ország eladósodásából finanszíroz, mi az egészségügyet, oktatást, szociális ellátást, nyugdíjrendszert munkából kívánjuk fenntartani és a jövőben finanszírozni. Erre a fordulatra van szükség. Én úgy látom, hogyha garantálni tudjuk a nyugdíjasoknak, hogy védett lesz a nyugdíj. Tehát egy válságkezelő időszakban sem veszít a reálértékéből, akkor hajlandóak támogatni egy ilyen programot.
- Ez nem a nyugdíjak befagyasztása? 
- Így is lehet mondani, csak így riasztóan hangzik. Ugye, a „nyugdíjak reálértéken való befagyasztása” valójában azt jelenti, hogy garanciát kapnak a nyugdíjasok arra, hogy nem vesznek el a nyugdíjukból. Ez azért fontos, mert az elmúlt évben elvettek. A szocialisták azt a trükköt csinálják, hogy összeadják három-négy év gazdaságpolitikai eredményét, és azt mondják, hogy négy-öt év alatt ennyivel és ennyivel emelkedtek a nyugdíjak. Ez még az is lehet, hogy igaz, a lényeg azonban az, hogy mi történt tavaly, mi fog történni idén, és mi fog történni jövőre. A helyzet az, hogy tavaly elvettek mintegy, sőt több mint 30 ezer forintot fejenként a nyugdíjasoktól azért, mert a nyugdíjszámítás mostani módja nem védi meg a nyugdíjakat.

A Fidesz ajánlata éppen az, hogy legyenek védettek a nyugdíjak, még egy válságkezelés időszakában se lehessen elvenni azt, ami egyébként jár nekik. Tehát ezért a nyugdíjasokkal, ha ezt a nyugdíjak védettségéről szóló megállapodást tető alá tudjuk hozni, akkor hajlandóak lesznek politikailag támogatni azt a programot, amely a munkahelyek teremtésére összpontosít. A vállalkozók erre hajlandónak mutatkoznak, ott az adó- és járulékcsökkentés mértékéről érdemes megállapodni, valamint a bürokrácia és a korrupció visszaszorításáról. Én úgy gondolom, hogy az oktatás- és az egészségügy területén is meg lehet kötni a megállapodásokat, de azokat nem a választás előtt, hanem után kell megkötni.

Az én elgondolásom szerint a válságkezelő kormány első félévét arra kell fordítani az oktatás- és az egészségügy területén, hogy tető alá hozzuk azokat a megállapodásokat, amelyeket utána végre lehet majd hajtani. A mai zilált politikai közegben a szakmai csoportok mai megosztottsága mellett a választások előtt végrehajtható megállapodást kötni a pedagógusokkal, az oktatásügyi szakemberekkel, az egészségügyben dolgozókkal, szerintem, nem lehet. Tárgyalni kell, törekedni is kell rá, irányokat is ki lehet találni, jelölni, de végrehajtható konkrét program elkészítéséhez a leendő kormánynak legalább fél évre lesz szüksége, hogy ilyen programot eredményező megállapodást tudjon kötni ezekkel a csoportokkal. De lehetséges. Az Egészségügyi Nemzeti Kerekasztalban zajló tárgyalások, amelyen néha én is részt szoktam venni, azok biztatóak…
- Lehet ma egymillió munkahelyet teremteni mondjuk tíz év alatt anélkül, hogy csökkentenénk a munkát sújtó közterheket?     
- Anélkül nem, bár a járulék- és adócsökkentés önmagában sem teremt munkahelyet, ahhoz még más intézkedéseknek is társulni kell. De adó- és járulékcsökkentések nélkül nem lehet létrehozni egy új munkahelyet sem, nemhogy egymilliót. Ugye, én fontosnak érzem hangsúlyozni, hogy legális munkahelyekről beszélünk, mert, szerintem, van Magyarországon több mint 300 ezer nem legális munkahely: tehát emberek dolgoznak, élnek valamiből, de ez nem jelenik meg a magyar gazdasági statisztikában, kimutatásokban, mert ez valahol a szürke zónában található. Egy adó- és járulékcsökkentés ezeket a munkahelyeket és munkaalkalmakat a földszint fölé tudja hozni, még bizonyos mértékű adózást is elviselhetővé tehet a számukra.

Másfelől ne menjünk el szó nélkül emellett, hogy egy-egy nemzedék mintegy húsz százaléka, miután elvégzi a nyolc általános iskolát, már semmilyen további képzésben nem vesz részt; szakmunkásképzésben sem. Ez tarthatatlan, tehát egy új szakképzési programra van szükség, amely egy-egy nemzedék mintegy húsz százalékát nem engedi elkallódni, hiszen aki a nyolc általános után még szakmát sem szerez, az később nagyon nehezen tud majd munkából megélni. Az államnak is segítséget kell nyújtania. Ezek leginkább nehéz sorsú gyermekek, nehéz sorsú családokból származó gyermekek, akik állami segítség nélkül nem válnak képzett emberekké, nem jelentenek képzett munkaerőt a magyar gazdaság számára, és az ilyen sorsú emberek nagyon nehezen tudják majd munkából fenntartani magukat és a családjukat.

Én azt hiszem, hogy világos a teendők iránya, most nem az a fontos, hogy a Fidesz ezeket látja, mert a Fidesz évek óta látja ezeket, én beszélek is róla, ne menjünk el szó nélkül amellett sem, hogy amikor két évvel ezelőtt azt mondtam a választások előtt, hogy erőteljes adó- és járulékcsökkentés nélkül nem lehet a magyar gazdaság bajait orvosolni, akkor mindenki nekem támadt. Ugrált a mellkasomon a fél, vagy az egész liberális közgazdász társadalom, ma meg nem tudunk kinyitni egy újságot, hogy ne ugyanezek az emberek azt ne mondanák, hogy jelentős adó- és járulékcsökkentés nélkül nem lehet orvosolni a magyar gazdaság bajait. Tehát van ok az optimizmusra. A kelleténél később is, de megszületnek azok a felismerések a Fideszen kívül is, amelyek egy új egyezséghez szükségesek.
- A parlament most hosszú nyári pihenésre vonul. Ön hogyan látja, őszig nem is történik semmi a magyar politikában? 
- Hát dehogy nem, július 1-jével felemelik például 10 százalékkal a gáz árát, és előbb-utóbb be fogják vallani, hogy ősszel még egyszer bekövetkezik ez, vagy még nagyobb arányú emelésre számíthatunk. Szerintem ki fog derülni, hogy semmiféle érdemleges gazdasági javulást eredményező adó- és járulékcsökkentési terv a kormány oldalon nem áll rendelkezésre. Legalábbis a napvilágra került információk erről szólnak. Tehát énszerintem a nyáron erősödni fog az a hangulat Magyarországon, hogy ezt így nem lehet folytatni. És hogyha ez a közhangulat erősödik, ha az emberek egyre nyilvánvalóbbá teszik, hogy nem akarnak több időt elvesztegetni, akkor a politikai elitnek, ha tetszik, ha nem, előbb vagy utóbb ezt tudomásul kell vennie, és ki kell írnia az előrehozott választásokat, a parlamentnek fel kell oszlatnia saját magát, és vissza kell adni a döntés lehetőségét az embereknek. Lehetetlen, hogy egy ilyen bizonytalan világban, amiben most élünk, még itt ez a zűrzavar ráadásul most az Európai Unióin belül is, ne legyen Magyarországnak ütőképes és cselekvőképes kormánya.


orbanviktor.hu
