A kormány olyan, mint a viccbéli Móricka
2008.10.13.

            A hírTV Rájátszás című műsorában Ókovács Szilveszter beszélgetett Orbán Viktorral.
        


- Magyarország a pénzügyi válság első hullámának támadását elhárította - közölte Gyurcsány Ferenc a parlamentben. Szombatra mégis nemzeti csúcstalálkozót hirdetett, ahová volt és aktív köztársasági elnököktől akadémiai elnökökig és a pártok első embereitől a munka világának szövetségéig mindenki hivatalos. Az még kérdés, hogy a miniszterelnök mai beszéde alatt az ülésteremben maradt Fidesz kit delegál a megbeszélésre. Csapdahelyzetbe is kerülhet a párt, de hogy így érzik-e és, hogy ki megy el a csúcsra, azt a szövetség elnöke, Orbán Viktor megválaszolja nekünk. Jó estét kívánok elnök úr. 
- Jó estét kívánok.
- Lehet, hogy Önt látjuk majd Gyurcsány Ferenc balján vagy jobbján szombaton? 
- Mindenki elmegy, aki meghívót kapott, én is kaptam.
- Tehát Ön elmegy. 
- Hát hogyne, természetesen.
- Ritka alkalom lesz, hogy így találkoznak egy szűkebb plénum előtt. 
- Hát ritka alkalom, de egy komoly veszély fenyegeti Magyarországot és minden helyre, fórumra, ahol esély mutatkozik, hogy azt elhárítsuk, oda el fogunk menni. Félreértés ne essék, nem a pénzügyi válság fenyegeti az országot, hanem az a csomag, amit a kormány összerakott. A kormány összerakott egy gigantikus megszorítási csomagot, egy olyan megszorító csomagot, amely a 2006-os választás után valamikor nyáron elfogadott csomagra emlékeztet. A lehető legrosszabb választ akarja adni a pénzügyi válságra és mindenhova el fogunk menni, el fogok menni, hogy elmondjam, hogy ezt ne tegyék. Ez nem erősíteni és nem megvédeni fogja az országot, hanem tovább fogja gyengíteni.
- De nem erre hívták Önt, nem erre a megbeszélésre, hanem mást akarnak ott megbeszélni. 
- Azt nem tudjuk, hogy mit akarnak, mert azonkívül, hogy fű, fa, virág, ha szabad így fogalmaznom ott lesz, tehát az összes volt korábbi házelnök, ha jól értem, volt miniszterelnökök, köztársasági elnökök. Szóval hallgattam Fodor Gábort ma a parlamentben, aki azt mondta, hogy nem ilyen sehova se vezető beszélgetésekre, hanem döntésekre és kormányzásra volna szükség és ezzel egyetértek, de ennek ellenére, hogy vannak kétségeink afelől, hogy mi értelme is lesz ennek az együtt létnek el fogok menni, mert még egyszer mondom, be akarják fagyasztani a béreket, következésképpen a nyugdíjakat, el akarják halasztani az adócsökkentést. A lehető legrosszabb választ adják erre a pénzügyi válságra és a megszorító csomag ez, még egyszer mondom, nem megvédi az országot, nem erősíteni fogja, hanem gyengíteni. Nekünk van egy másik elgondolásunk, ezt már a héten bemutattuk. Ez egy hét pontból álló csomag, ami szemben a megszorító csomaggal egy növekedési csomag, ugyanis erre a helyzetre, amiben Magyarország van nem a megszorítás, hanem a növekedés elősegítése adja a választ és ezt a növekedési csomagot próbáljuk majd elfogadtatni mindenhol, mindenkivel.
- Majd később beszéljünk még erről, mert a kormány ugye nem azt mondja, hogy megszorításra készülne, csak nem tud még könnyíteni a terheken. 
- Még sose mondta, hogy megszorításra készül és mindig megszorítást hajtott végre. A mi kormányunk az egy olyan kormány, mint a viccbéli Móricka, mindig mindenről ugyanaz jut az eszébe. Ha ez történik, akkor is megszorítás, ha az ellenkezője, akkor is megszorítás. Ez teszi tönkre az országot.
- Én még kicsit hadd időzzek el a képnél, tehát, hogy Önök egy teremben fognak, egy kisebb társaságban fognak tartózkodni Gyurcsány Ferenccel. Ez nem vetíti-e azt előre, amit Tóth Károly szocialista honatya már akár látni is vél, hogy Ön és Gyurcsány Ferenc kvázi egy páros lehetnének, Ön lehetne Gyurcsány Ferenc helyettese, nagykoalíciós igény áll elő a válság kapcsán. 
- Megtisztelő az ajánlat, ha lehet, most inkább nem élnék vele, de éppen amit mondok mutatja ennek a lehetetlenségét. Nem arról van szó, hogy pártok vagy személyek kedvelik-e egymást, vagy nem. Arról van szó, hogy több év óta a szocialisták és annak vezetője rossz irányba viszi az országot. A miniszterelnök és a kormány politikája megbukott nem egyszer, nem kétszer. Mégis újra és újra erőltetik. Mi pedig azt mondjuk, hogy az irány rossz, egy másik irányba kellene haladni. Tehát nem arról van szó, hogy ki kit kedvel, vagy nem kedvel, hanem arról, hogy mire van szüksége az országnak és én azt állítom, hogy a baloldal, a baloldali volt kormánykoalíció maradványa, az MSZP időnként őt kívülről megtámogatók, az ezt a hatalmi kiszolgáló szakértő értelmiségi világ az kifulladt és kiégett. Semmi más nem jut eszükbe, csak az, hogy hogyan lehetne megszorítani, újra és újra elvenni valamit az emberektől. Ez a múlt. Ehelyett kellene egy másik politika. Én azt gondolom, hogy ennek a válságnak a szelét, amely végigsöpör a világon, be kell fordítani Magyarország vitorlájába és végre föl kell adni a megszorításokra épülő gazdaságpolitikát és el kell indulni a növekedés irányába.
- Hogyha Önök is úgy gondolják, hogy a személyes szimpátiákat vagy antipátiákat félre kéne tenni, akkor lehet, hogy kérés nélkül is bent maradtak volna a teremben ma? 
- Hát, volt már rá példa. Talán most Lendvai Ildikó írt nekünk egy levelet, hogy maradjunk bent. Hát talán bent maradtunk volna, olyan sokat nem gondolkodtunk ezen. Mikor is maradtunk bent legutóbb? Azt hiszem, a Holokauszt emléknap idején, amikor beszélt a miniszterelnök, bent maradtunk, mert a tisztesség ezt így kívánta, de nem azért szoktunk kimenni, mert nem szeretünk egy helyen tartózkodni a miniszterelnökkel, akkor vissza se mennénk, de mi mindig visszamegyünk, hanem egész egyszerűen arról van szó, hogy Magyarország miniszterelnöke azzal, hogy orránál fogva vezette az embereket, becsapta és megalázta ezzel őket, majd utána rossz politikát folyatott egy olyan, a magyar demokráciában elfogadhatatlan magatartást testesít meg, amivel szemben mi mindig kifejezzük az ellenállásunkat. Nem nyugszunk bele abba, hogy a magyar demokráciával megtörténhetett az, ami megtörtént. Az lábbal tiprása volt a rendszerváltás hagyományainak, a magyar demokrácia elődjeinek és örökségének. Ezért ezt valamilyen módon egy szimbolikus aktussal kifejezzük. Mi mindig visszamegyünk, tehát van egy ilyen félreértés a magyar közvéleményben, hogy mi nem veszünk részt a parlament munkájában. Hát dehogynem, beszél, a miniszterelnök, azt a 20 percet kibírjuk a folyosón, aztán visszamegyünk és részt veszünk a munkában.
- Mik a válság valós veszélyei? Tehát mi az, amitől az országot meg kell védeni, mi az, amitől megvédték az elmúlt napokban, mert erről beszélt ma a miniszterelnök és Önök szerint meg kéne védeni? 
- Hát most a megszorító csomaggal szemben kell megvédeni.
- De célzott támadásról beszélt a miniszterelnök, ami országunk, legnagyobb bankunk, valutánk ellen irányul. 
- Én ezt nem értettem. Tehát ez egy ilyen amatőr krimi író beszámolója volt. Hogy milyen valóságalapja van vagy nincs, arról fogalmam sem lehet. Az újsághíreket ismerjük, hogy valamelyik napon, talán csütörtökön este volt spekulációs támadás a forint ellen. Persze, hogy volt és lesz is még. Gyenge valuták, gyenge ország, gyenge kormány, az ilyeneket szokták megtámadni, nem a legerősebb országot, nem a legerősebb kormányt és nem a legerősebb valutát. Az elmúlt évek szocialista kormányzása Magyarországot legyengítette. Ezért váltunk célponttá. Ezért kéne megvédeni és megerősíteni. Erre való a növekedés. Az igazi veszély ma az, hogy miután a vállalkozások nem jutnak a bankokból megfelelő mennyiségű hitelhez, tehát beruházási forráshoz, el fogják halasztani vagy már el is halasztották, át fogják ütemezni, tán már át is ütemezték a beruházásaikat. Ilyenkor az a megoldás, hogy nem szorítunk még egyet rajtunk, mert szegényeket, mármint a vállalkozásokat szorítja éppen elég, éppen eléggé a pénzügyi válság, hanem levegőt adunk nekik. Vagyis csökkentjük az adókat. Ha nem tudnak pénzt szerezni a pénzpiacról, akkor az államnak kevesebbet kell tőlük elvenni. Na ezt hívják adócsökkentésnek, amelynek célzottan a kis- és középvállalkozásokra kellene irányulnia, hiszen a kis- és középvállalkozások végképp nem tudnak Magyarországon kívül hitelhez jutni. Ezért nekünk kell őket hozzásegíteni a beruházásokhoz, fejlesztésekhez szükséges, a növekedés forrását jelentő lehetőségekhez.
- Igen, ez biztos így van, csakhogy azt mondják, hogy az áthidalás időszaka az lenne nehéz és vajon miből finanszírozható, mert a válság nyomán, a kereslet csökkenése nyomán csökkennek az előállított termékekből származó hasznok, csökken az állam felé fordítandó befizetés, így az állam sem tud kiosztani magyarán. Tehát az állam bevétel csökkenést könyvel el és még ezentúl mi is magunk is csökkentenénk a bevételt az adócsökkentéssel. 
- Ez egy régi vita. A szocialisták ugye abban, egy dologban jók. Mindig meg tudják magyarázni, hogy mit miért nem lehet megcsinálni. Ezért tart ott az ország, ahol tart. Az országnak el kéne rugaszkodni, döntéseket kellene hoznia, bele kellene végre vágnia valamibe. Hát mindenki érzi, hogy az, ami most van, ez a kurzus, beleértve a politikait meg a gazdaságit, ez semmit sem tartogat a magyarok számára. Ennek vége van. Kifulladt, nincs benne tartalék. Valami olyasmi kellene, amiben lehet hinni, és ami reményt ad. Ez az új gazdaságpolitika és egy új politika is.
- Sőt, meg is lehet csinálni. Egy csomó szakértő ma már azt mondja, hogy nem lehet adót csökkenteni, csak Önök maradtak. 
- De mi már megcsináltuk. Tehát mi nem beszélünk róla, megcsináltuk. Hát én vissza tudom idézni Önnek, amikor kormányon voltunk, polgári kormánya volt Magyarországnak, akkor csökkentettük a TB járulékot jelentős mértékben és hirtelen létrejött több tízezer új munkahely. Tehát mi nem beszélünk valamiről, nem tankönyvi vitákat folytatunk. Mi megcsináltuk. Én '98 és 2002 között több válságos időszakban a gazdasági növekedést segítő döntést hoztam, illetőleg hoztunk. Hát emlékszem, hogy is, '98-ban a kormányalakítást követően három hónappal összeomlott az orosz piac.
- Az orosz, igen. 
- Mindenki azt várta, hogy föl fogjuk emelni a jegybanki alapkamatot. Hát mi meg csökkentettük. Tehát én azt akarom mondani, hogy mi csináltuk a növekedésközpontú gazdaságpolitikát Széchenyi-tervestől, adócsökkentésig. Tudjuk, hogy hogy kell csinálni. Mi ehhez értünk. Nem azt akarjuk megmagyarázni, hogy mit miért nem tudunk megcsinálni. Ez a szocialisták szakmája. Mi arról beszéljünk, hogy hogyan lehet valamit, bár nehéz körülmények közepette bár, de mégis megvalósítani.
- Jó, akkor egész konkrétat hadd kérdezzek. A kormány azt üzente az egészségügyi dolgozóknak, hogy most nem aktuális béremelésük. Ön, ha most lenne kormányon, mit tudna üzenni? 
- Hát először is le kell csökkenteni az adókat. Ezzel nő a magyar gazdaság teljesítménye. Ha nő a magyar gazdaság teljesítménye, akkor több marad az emberek zsebében, nő a vásárlóereje a fizetéseknek, nő a nyugdíjaknak és nő a biztonsági érzet ereje is Magyarországon. Még egyszer mondom, adócsökkentés, gazdasági növekedés, működő gazdaság és ezáltal teremtett szociális biztonság.
- És az átmeneti ideje az mennyi ennek, míg ez ki tud fejlődni? Hát rögtön nyilván nem. 
- Hát elég gyorsan ki fog fejlődni, majd meglátja. Remélem, lesz módunk megmutatni.
- Arra is orvosságot szeretnének nyilván sokan remélni, ami most éppen a szerkesztőségi szobában a könyök szomszédommal esett meg, ma reggel vette volna fel a lakáshitelét devizában, az a bizonyos bank már nem adta neki oda. És innentől fogva a válság itt van tényleg kézzel fogható távolságban. 
- Hát kétségkívül így van. Ez is egy kellemetlen dolog, az ember fel akar venni devizahitelt és közlik vele, hogy ma már devizában hitelt nem vehet fel, vagyis forintban kell felvennie, ami azt jelenti, hogy magasabb lesz a törlesztőrészlet, de ennél lesznek kellemetlenebb, vagy lehetnek kellemetlenebb következmények is. Például, hogy veszélybe kerül az emberek állása. Még egyszer mondom, ha a vállalkozások átütemezik és elhalasztják a fejlesztéseiket, akkor ki fog munkát adni az embereknek? Hát elbocsátások lesznek. A kormánynak az a dolga, hogy segítsen a magyar kis- és középvállalkozóknak, hogy ne kelljen a leépítések eszközéhez nyúlni. Hogy tud ebben segíteni? Hát nem úgy, hogy pénzt osztogat nekik, hanem hogy nem veszi el. Tehát kis- és középvállalkozókat előnyben részesítő adócsökkentésre van szükség, és akkor megmaradnak az állások. Ha van munka, akkor vannak bérek is. Ha megmaradt a munkahely és vannak bérek és van növekedés, meg teljesítmény, akkor lehet gondolkodni a bérek emeléséről, a vásárlóértékük megvédéséről, de ha megáll a gazdaság, ha állandóan csak megszorítjuk, összeszűkül, kipréseljük belőle a levegőt, akkor minden megáll. Ma ez fenyegeti a magyar gazdaságot.
- Van a kormánynak 12 pontja, Önök hét pontot tártak fel. Ezek gondolom én talán szombaton összecsaphatnak majd, de...
- A kormánynak nem 12 pontja van, hanem még egyszer mondom, ez a művészneve a csomagnak. Ez egy gigantikus megszorító csomag, ez nem 12 pont. Ez egy megszorító, nagyon fájdalmas megszorító csomag.
- Akkor 12 tételből áll az, amit tenni akarnak. 
- Abban van olyasmi, aminek semmi köze a megszorításokhoz és elfogadható, de a szíve közepe a javaslatnak az maga a megszorítás.
- Egy rokon elemet találtam, amúgy nem hiszem, hogy könnyű őket összefésülni, de egyet igen. A betétek garanciáját a kormány végül is elvállalta. Önök meg azt mondják, hogy ennél több garancia kell. Hát a garanciánál hogy lehet egy másik garancia nagyobb?
- Hát hazudnak. Tehát most már sajnos kevés az időnk, én szívesen elmondanám, hogy szerintem az egész pénzügyi, világgazdasági megrendülés ez milyen emberi gyengeségekből szökött szárba, mert e mögött nem gazdasági összefüggések vannak. A kiinduló pontja ennek emberi gyengeség, amibe fontos szerepet játszott a hazugság. Hát ma mielőtt ide jöttem volna, a parlamentben dolgoztunk, pár perccel a mai műsorunk előtt fejezte be az ülését a parlament. Elolvastam a javaslatot, amelyet a betétek védelme érdekében ma megszavazott a parlament. Abban nem az van, hogy garantálják a betéteket, e nem igaz, ez egy hazugság. Azt írják, hogy az Országos Betétbiztosítási Alap eddig 6 millióig biztosította a betéteket baj esetére, most ezt 13-ra emeli. Igaz, a törvény preambulumában van egy rövid szöveg, kis konzíliumot is tartottunk, hogy ez mit jelent, hogy miután a kormány vállalta a betétek garanciáját, hol van erről törvény, jogszabály? Nincsenek a betétek biztosítva, csak 13 millió forintig. Azon fölül van egy ilyen, mondjuk úgy, hogy jogilag semmire nem kötelező kormányzati hát hogy mondjam jókívánság.
- És ezt nem foglalták ma a törzsszövegbe?
- Hát persze, hogy nem. Hát ez egy nagy vita volt ma a házbizottságban, hogy beletegyük, vagy ne tegyük bele. A szocialisták nem voltak hajlandóan támogatni. Ezért csak az a passzus lépett jogi természetű, az kapott jogi természetű hatályt, miszerint 6 millió helyett 13 millióig vannak biztosítva a betétek. Tehát nincs teljes biztosíték és garancia a betétekre.
- És a folyószámlákat ezt nem érinti. Ezt szögezzük le, ez fontos lehet. Ha a csúcsra elmegy elnök úr, de visz a táskájában más mondanivalót is, mint esetleg várnak a meghívók?
- Elmegyek és táskát nem viszek, de elmondom, amit gondolok. Nézze, ott annyian fognak beszélni, hogy örülök, ha egy kis idő jut nekem.
- De nyilván Önre fokozott figyelem irányul majd. Esetleg előhozza az előrehozott választások kérdését is? 
- Hát nem hiszem, hogy ez lenne a téma. Én most...
- Hát a témától már rég eltértünk. 
- Nem hiszem, nem hiszem. A pénzügyi válságról és annak következményeiről lesz egy találkozó és én úgy látom, hogy a pénzügyi válságra adott kormányzati választ komoly fenyegetés, ezt ki kell védeni. Összefogásra van szükség a kormány megszorító csomagja ellen. Ezt is mondhatnám, ha már összejövünk. Arra fogom biztatni a jelenlévőket, hogy ne engedjük, hogy a kormány rossz választ adjon és egy megszorító csomagot vezessen be Magyarországon. Ezért megyek el. Ezért megyek el. Előrehozott választásról nem lesz szó, annak a parlamentben kellene megtörténnie abban a formában, hogy a parlament feloszlatja magát, de legutóbb már volt erre egy kísérlete és a képviselők többsége nem kapott ennek rá az ízére, ezért maradt a parlament, ezért nincs előrehozott választás.
- Ez is érdekes, a Pénzügyminisztérium most visszavonja, a kormány visszavonja az adótörvényeket és ma azt is megtudtuk az államtitkártól, Csizmár Gábortól, hogy nem nyújt be újakat. Így az Önök november közepi előre bejelentett hasonló kormánybuktató szándékú indítványát nem lesz mikor és nem lesz mihez kötve beterjeszteni. 
- Én szerintem nem az előrehozott választásokhoz képest érdemes gondolkodni az adótörvényekről és a költségvetési törvényről, hanem önmagában. Valakiknek meg kell alkotniuk az adótörvényeket és a költségvetési törvényt. Ha a parlament erre nem képes, akkor valóban föl kell magát oszlatnia, immáron ez nem politikai kérdés, hanem hát életösztönök kérdése. Na most nincsen adótörvény, azt már visszavonták, a költségvetésit azt meg majd állítólag átdolgozzák. Egyelőre itt tart az ország. Még egyszer mondom, a válság Magyarországon, a miniszterelnök, a válságövezet az a miniszterelnök íróasztalánál kezdődik, onnan indulnak ki a bajok.
- Elnök urat már idéztük a headline-ban különben egy Fejér megyei lapnak adott interjújából, de abban az is szerepelt, hogy Ön abban bízik, hogy a szellem emberei, a tollforgatók, az üzleti élet, és az országgyűlési képviselők lesznek képesek rábírni a kormányt arra, hogy lássa be, minden perc, amit hivatalban tölt, az az ország számára káros és az emberi belátó képességben hisz. De ez most konkrétan mit jelent? 
- Hát, ami oda van írva, hogy nemcsak a...
- De kinek kéne ezt a belátást és milyen módon elvégezni? 
- Nemcsak a parlamenti matematikai kényszer létezik, amikor már nincs más, amit tehet az ember, csak tudomásul veszi a parlamenti matematika könyörtelen törvényét és, hogy kisebbségben maradt és feloszlatták a parlamentet, az már egy végső stádium. Előtte, hát nézze az a baj, hogy mi csak magyar fejjel tudunk gondolkodni. Egy mentségünk van, hogy nekünk az van, de ha kinézünk azért és, mármint az ország határain kívülre és megnézzük, hogy mi történik a világban, akkor számos alkalommal nem kellett senkit sem rákényszeríteni arra, hogy belássa, hogy az előrehozott választás adja egy ország érdekét. Mondok Önnek egy példát. Sőt, kezdjük a balosokkal. Itt van például az a derék Schröder kancellár, aki azóta Gazprom zsoldban áll. Ő volt szociáldemokrata pártelnökként Németország kancellárja és egy évvel előrehozta a választásokat, mert úgy látta, hogy ez az ország érdeke. Itt voltak ezek a derék sógorok, ahol szociáldemokrata kancellár, illetve miniszterelnök volt. Előrehozták a választásokat, mert úgy látták, hogy az ország érdeke azt kívánja. Prodi miniszterelnök úr, szintén baloldali, Olaszország, igaz, ott kényszer is volt, mert a parlamenti többség elpárolgott, de mondjuk ez Magyarországon is előállt már és előrehozták a választásokat. Az egész helyzet szánalmas, az ország állapota siralmas, cselekvésért kiált. A parlament állapota meg szánalmas. Hát a miniszterelnök nem tudja megvédeni a minisztereit. Hát mindennap, amikor interpelláció van, ma is több alkalommal képtelen arra, hogy megvédje, ő és a szocialista frakció megvédje a minisztereit. Hát folyamatosan a bizalmatlanság bejelentésének állapotában van a Magyar Parlament.
- De ettől semmi sem történt. 
- Jó, de van ennek értelme, hogy ezt folytassuk? Hát közben az ország meg rámegy erre a dologra. Ha ilyen helyzet van valamilyen új helyzetre, új döntésre, egy új kezdetre van szükség. Erről szóltak az előbb hozott nyugati példák.
- Igen, de pont az tűnik ki ebből is, hogy a publicisztikák meg a parlamenti jeremiádák azok nem visznek sehová, vagy legalábbis csak eddig vittek el, kisebbségi a kormány, de azért a helyén tud maradni. Önök az országra nem számítanak, tehát nem akarnak tömegeket megmozdítani? 
- De megmozgathatjuk őket éppen, azt hiszem az ebbéli képességeinket mindenki ismeri. Tehát mi Közép-Európa legnagyobb, legjobban szervezett politikai ereje vagyunk. Meg is mozdítottuk magunkat többször is, hát volt népszavazás például. Ezért is lett kisebbségi ez a kormány, mert nem vette tudomásul kellő időben a népakaratot, de most újabb megmozdulásokkal nem tudnánk eredményt elérni. Itt és most másra van szükség. Arra volna szükség, hogy a parlamenten belül többségi legyen az az álláspont, miszerint az ország érdeke az előrehozott választásokat követeli meg, de ez azért nem következik be, mert a Szabad Demokraták Szövetsége, bár kijött a kormánykoalícióból, de azért a fél lábát bent hagyta és megvédi a kormányt. Nem engedi, hogy a magyar választók döntsenek és Magyarországnak új kormányt adjanak, pedig ez volna az ország érdeke.
- Elvileg Fodor Gáborék a szakértői kormányzást, mint első lépcsőt fölvetették és ebben a pénzügyi válságban nem lehetne esetleg az a közös platform, hogy ha Önök is visszamennének ehhez Önök, mert ezt elhagyták, de visszamennének és akkor lenne egy szakértői kormánya Magyarországnak?
- Nézze, én minél hamarabb szeretnék tiszta helyzetet teremteni. Tehát én azt gondolom, a legrosszabb az, ami most van. Egy előrehozott választás az körülbelül 90 nap múlva eredményez legkésőbb, vagy talán optimálisan 90 napon belül eredményez új kormányt. Az országnak erre van szüksége, egy új kezdetre. Induljunk el végre egy másik irányba, egy olyan irányba, amit az emberek is jóvá hagytak, és amiről elhisszük, hogy vezet valahova. Szerintem ez a megoldás. Minden más csak agónia.
- Tudom, hogy Amerikába most választanak a válság kellős közepén, de ők mindig akkor szoktak választani, úgyhogy ezt az ember valahogy megszokta. De viszont a mostani magyar közéletet tekintve Gyurcsány Ferenc akár mai, vagy szombati szavait, itt akkora válság van, hogy előrehozott választás ide nehezen elképzelhető. Tölgyessy Péter, aki Önöknek nyolc évig képviselője volt ő is azt mondta ma egy elemzésben, hogy hát most az lehetetlen. 
- Hát nézze, a politika az a lehetőségek világa. Ha az emberek akarják, akkor van. Ha nem akarják, nincs. Tehát nem lehetetlen, nem akarják elegendően a magyar parlamentben, hogy legyen. Ezért nincs. Egyébként lehetséges lenne.
- De jó is lenne? Tehát a parancsnoki hídon, hogy ha nem áll, vagy, ha csak egy béna kacsa áll, ahogy szokták mondani, az jó? 
- Hát ne vicceljen, hát persze, hogy az volna. Hát végre, hát addig dolgozik a kormány, addig van parlament, hát ügyvezető kormány mindig van. Csak közben egy reményt kellene végre adni magunknak, az embereknek, a világnak, hogy meg fognak változni a dolgok Magyarországon. Hát így nem fognak, mindannyian látjuk, nem fognak a dolgok megváltozni és ami van, az maga a reménytelenség, túlélés, kiskapuk keresése. Nekünk pedig egy közös nagy nekiindulásra lenne szükségünk, ez pedig nem megy a nép nélkül. Hát demokráciában a választók tudnak új helyzetet és új kezdetet adni, illetve teremteni, vagy megnyitni még egyszer mondom, de az igazi veszély ma az, hogy a kormány a válságra hivatkozva ráerőltet a magyar társadalomra egy brutális megszorító csomagot. Ezt kell most elhárítanunk, a mindennapi élet szempontjából, az emberek mindennapi élete szempontjából. Ma ez a legnagyobb veszély.
- Elnök úr, amióta nálunk járt, az jó régen volt egyébként, azóta többször is találkozott Fodor Gáborral. Amióta meg ő SZDSZ elnök lett. Volt értelme a találkozóknak? A mostani parlamenti működés fényében ez talán most már jobban megítélhető. 
- Most megpróbálok az Ön fejével gondolkodni, mert a kérdéséből az tűnik ki, hogy az Ön fejében annak van értelme a politikában, aminek rögtön és azonnal következménye tapasztalható. Ha így nézzük, tehát az Ön fejéből nézek ki, akkor ezeknek a találkozóknak..
- Az nem lehet valami jó érzés. 
- ...nem volt értelmük, hiszen közvetlen és azonnali hatást nem váltottak ki. Ha onnan nézem a dolgot, hogy az SZDSZ mégis csak most kezdi az ellenzéki pályafutását, mert elfelejtette, '94-ben összeállt a volt kommunistákkal és azóta az SZDSZ az egy ilyen szimbiózisban, nem szövetségben, hanem szinte szimbiózisban él a szocialistákkal. Megpróbál egy új kezdetet indítani. Majd meglátjuk, hogy ez a fajta függetlenebb lét a SZDSZ-nek ezt elérni sikerül-e vagy sem. Ha a mi találkozóink ehhez közelebb vittek, akkor azok nem voltak fölöslegesek. Ez majd később fog, később dől majd el, de én kérem Önt, hogy ne legyen ilyen direkten determinisztikus gondolkodású a politikában, mert sokkal rejtettebben, nagyobb összefüggésekben időnként időben is távlatosabban következik be, áll elő egy-egy tettnek a következménye.
- Csak ezt a magyar fejemet tudom én is használni, úgyhogy bocsásson meg, de azért is kérdeztem ezt, mert elvileg ugye konstruktív bizalmatlansági indítvánnyal lehetne miniszterelnököt cserélni, de ahhoz az SZDSZ-el minimum egyet kéne érteni és az MDF-el is. Ennek a körvonalai látszanak-e vagy ilyenen még nem gondolkodnak, mert hosszabb távú eredményeket...
- Ez föl sem merült. Nézze, egész más van a fejünkben. Most például ez, amit próbálok itt mondani, hogy adócsökkentés elhalasztása az a legnagyobb szakmai hiba, amit elkövethet ma egy kormány.
- De ahhoz új kormány kell, az látszik. 
- Hát hogyne, de hát nézze. Egyszer megpróbálta az MDF feloszlatni a parlamentet, az SZDSZ nem szavazta meg. Az SZDSZ nem állt elő egyelőre semmilyen konstruktív bizalmatlansági indítvánnyal.
- De az nem egy személy mögött összeszedett többség lett volna, csak egy...
- De ezek a, mikor Matthaus idejött szövetségi kapitánynak Magyarországra és találkoztam vele és arról beszélgettünk, hogy mik az első benyomásai, akkor a spekulieren szót mondta, tehát, hogy a magyar futballista spekulál. Ahelyett, hogy azt tenné, ami éppen a dolga, azon spekulál, hogy hogyan lehetne kevesebb munkával megoldani valamit. Én a spekuláció ellen vagyok a politikában is. Tehát jó hosszabb távon gondolkodni, de a mindennapi munkát el kell végezni. Ma a mindennapi munka a megszorító csomag elhárítását jelenti és nem a nem létező bizalmatlansági indítvány megtámogatását. Az egy olyan spekuláció, amely elveszi a mindennapi cselekvéstől az erőnket. Ezért inkább elhárítandó ahelyett, hogy ebbe a csapdába lépnénk.
- Viszont az nem spekuláció, hogy két év alatt az ellenzéki Fidesz három képviselőt vesztett, hogy egy nézői sms-t idézzek ostobábbnál ostobább okok miatt, miközben a kormány pedig, a szocialisták egyet sem vesztettek el. Át kell-e gondolni a történtek fényében az Önök személyzeti politikáját?
- Várjunk csak, kit vesztettünk?
- Hát Arnóth Sándort is ide lehet érteni nyilván, bár azóta a helyét betöltötték és Tóth Andrást. 
- Ja, értem, értem. Arnóth Sándor helyét betöltöttük. Őt nem vesztettük el. Nyertünk egy időközi választást, a saját mandátumunkat védtük meg a XI. kerületben. Készülünk a Ferencvárosban tartandó időközi országgyűlési választásra is.
- Igen, Gegesy Ferenc helyére. 
- Meglátjuk, hogy szegény Toller polgármester urunkkal végül is mi lesz, ott a bíróság milyen álláspontra helyezkedik, de könnyen lehet, hogy Pécsett is az urnákhoz kell előbb-utóbb járulni. Tehát tesszük a dolgunkat. Ha a hölgy azt akarja mondani, hogy nem vagyunk hibátlanunk, többek között magam is...
- Nem is mondtam, hogy hölgy volt, de egyébként az volt. 
- Akkor honnan gondoltam, vajon? Magamat is beleértve, akkor egyet kell értsek a hölggyel, tehát valóban nem vagyunk azok. A képviselőink is hibáznak. Ezért engem minősített felelősség terhel, bár nem magam válogatom ki a képviselőket, de benne vagyok abban a testületben, amelyik egyébként a képviselőjelöltségről dönt. Tehát, ha utóbb alkalmatlannak bizonyult képviselők is ott vannak a házban, azért sajnos kénytelen vagyok magam is vállalni a rám eső, egyébként nem csekély felelősséget.
- És ugye az mai hír, hogy egyikük, Lengyel Zoltán, éppenséggel ő dobta a mentőövet az MDF frakciónak, amelyik megszűnt volna a mai napon, hogyha ő nem lép át hozzájuk. Már egyik nap itt idéztem azt a talán ír népdalt, amelyik a patkószeg elvesztéséből az egész országot levezeti, hogy lehet elveszíteni. Kinek jó Ön szerint, hogy ma életben maradt végül az ellenzéki MDF frakció?
- Van ennek jelentősége?
- Hát, hogy mi állhatott ennek az egésznek a hátterében? Hogyha ez fontos, akkor van.
- Az más. Bocsánat, a kriminológiai történet az biztos izgalmas, de hogy az ország szempontjából most az MDF-esek kilencen vannak, vagy tízen, van ennek jelentősége?
- Lesz a költségvetés, az mondjuk ebből következhet. 
- Spekulieren, spekulieren - mondaná a Matthaus.
- Ön akkor a matematikát figyelmen kívül hagyja, tehát, amelyik azt nézné meg, akár neveket említve, hogy ki hogy fog szavazni? Van-e egyáltalán esély arra, hogy a kormány elfogadtassa? 
- Én híve vagyok annak, hogy előre gondolkodjunk, de előre gondolkodni csak olyasmin érdemes, aminek előre látható a megfejtése. Aminek nem látható előre a megfejtése, az csak totózás. Szerintem, hogy hogy lesz majd az adó, vagy költségvetési törvények szavazása, ki, hova, mennyi, azt most nem tudjuk előre. Ezzel ugye el lehet tölteni egész napokat, hogy egy kávéházba erről fecsegünk, miközben megisszuk a magunk capuccinóját vagy teáját, de nincsen semmi értelme. Viszont munka meg van. Javaslom, hogy inkább, azzal foglalkozzunk. Én mindig erre szoktam sarkallni a képviselő társaimat és önmagamat is.
- Akkor végezetül tehát szombaton elmegy a csúcsra, a nemzeti csúcsra és...
- El fogom mondani, hogy a megszorító csomag teljes félreértés, a legrosszabb, ami történhet az országgal. Föl fogja borítani a magyar gazdaságot. Ehelyett egy növekedési csomagra van szükség, aminek a középpontjában az adócsökkentés áll és arra fogom kérni a jelen lévő tekintélyes személyeket, hogy ezt a véleményt fontolják meg és képviseljék a magyar közvéleményt.
- Igen, de mivel Ön vezeti az ellenzék nagy erejű pártját és nem fog össze a szocialisták frakcióját vezető miniszterelnökkel, akkor...
- Semmilyen megszorítási csomagot nem vagyunk hajlandóak támogatni, mert rossz út.
- De akkor Ön nem fog össze a válságban a miniszterelnökkel és ennek lehet rossz üzenete. Ez lehet a csapda lényege, amiről az elején kezdtem volna beszélni, hogy Önöket csőbe húzták. Ha nem fognak össze, akkor Önök lesznek a hataloméhes politikusok. 
- Bocsánat, hát egyetlen épelméjű magyar ember nem kérheti tőlünk azt, hogy fogjunk össze egy elhibázott és rossz válságkezelő program mögött. Hát azt akarják az emberek, hogy ahelyett, hogy megvédenénk a fizetésüket, vegyük el? Azt akarnák a nyugdíjasok, hogy értsünk egyet a miniszterelnökkel és fagyasszuk be a nyugdíjukat? Azt akarják az emberek, hogy ahhoz nyújtsunk segélykezet, hogy elhalasztják az adócsökkentést és így tönkremenjenek a magyar kis- és középvállalkozások, százezrek kerüljenek az utcára? Munkanélküliséget akarnak tőlünk? Nem. Munkahelyeket. Alacsonyabb bért akarnak tőlünk? Nem, hanem magasabbat. Hát, aki alacsonyabbat akar, az kövesse a miniszterelnök útját, de mi nem ezt akarjuk és szerintünk az emberek érdeke sem ez.
- Végezetül. Kéri Lászlónál Ön is befagyasztást emlegetett, a hírek szerint, nyugdíj befagyasztást. 
- Azt mondtam, hogy nem lehet még egyszer olyan helyzet Magyarországon, ami a tavalyi évben történt, hogy a nyugdíjak veszítettek a vásárlóértékükből. Azt nem szabad. Tehát olyan helyzet nem állhat elő, és tavaly ez volt a helyzet, nemhogy nem emelkedett a nyugdíjak reálértéke, hanem veszített és azt mondtam, hogy a minimál program az az, hogy meg kell védeni a nyugdíjak reálértékét. Hogy fölötte mire futja, azt meg majd meglátjuk. Ha van gazdasági növekedés, futja többre is, ha csak megszorítás van, sosem fogja többre futni.
- Hát akkor nemzeti csúcs szombaton. Kíváncsiak leszünk. Köszönjük elnök úr, hogy eljött hozzánk. 
- Örülök, hogy itt lehettem.


orbanviktor.hu
