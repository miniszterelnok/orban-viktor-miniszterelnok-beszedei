Jót tett a Fidesznek az önkormányzati választás
2007.02.20.

            A Magyar Televízió 'Este' című műsorában Baló György beszélgetett Orbán Viktorral.
        


A műsorvezető, Baló György elsőként felvetett kérdésére, mely szerint hova vezet az az ösvény, amelyről az országértékelésében beszélt, Orbán Vikor úgy válaszolt: szándéka és reményei szerint egy erős Magyarországhoz. Magyarország ma egy gyenge ország, és ezért vannak bajban a polgárai. Ezért azt reméli, hogy az új többség ösvénye elvisz ahhoz a változáshoz, amelynek a végén az ország erőssé válik.
Arra a felvetésre, mely szerint, hogyan lesz abból ösvény, ha az ellenzék vezetőjeként nem hallatja a hangját parlamentben, és a miniszterelnök tárgyalási javaslataira nem válaszol, a Fidesz elnöke azt mondta: tavaly, a választások után három fontos kérdésben - a 2006-os kormányprogram, a 2005-ös év zárszámadási, és a 2007-es év költségvetési vitájában - is hosszan élt a felszólalási lehetőségével.
Arra a kérdésre, hogy bírni fogja-e az ellenzék és Orbán Viktor, hogy a következő választásokig, azaz még három évig nem állnak szóba a miniszterelnökkel, Orbán Viktor válasza az volt: a miniszterelnökkel nincs miről beszélniük, Gyurcsány Ferencet a magyar politikai életben nem tartják kívánatos személynek. "Az ő személyes felelősségének tartjuk, hogy ide jutott az ország. Szerintünk az ország polgárait ma kínzó gazdasági bajokért első helyen a miniszterelnököt terheli a felelősség, ráadásul ezt be is ismerte. Mi a jövővel szeretnénk foglalkozni, és Magyarország mai miniszterelnöke nem tartozik a jövőhöz" – mondta a Fidesz elnöke.
Mint mondta, országértékelő beszédében Bibó Istvánt idézte, amikor a kormány "elkergetéséről" beszélt. Bibó István ugyanis azt vallotta, hogy demokráciáról akkor beszélünk, ha az embereknek, a népnek lehetősége van megválasztani azokat, akik kormányoznak, ellen tudja őket őrizni (szószerinti idézet), és el tudja őket kergetni, ha szükséges. "Ez a demokrácia" – mutatott rá Orbán Viktor.
Akár illegitim, akár nem, ez a kormány, és ez a miniszterelnök 2010-ig a köztársaság miniszterelnöke – vetette fel a riporter. "Ezen szeretnénk változtatni. Mi azt szeretnénk, ha a szocialisták belátnák, hogy ez nem fog menni, és a miniszterelnököt, mint egyfajta tehertételt végre félreállítanák az útból, és lehetne értelmesen beszélni Magyarország jövőjéről" – szólt az elnök válasza.
Arra a kérdésre, hogy a Fidesz tárgyalna-e egy másik szocialista miniszterelnökkel, Orbán Viktor azt mondta, hogy két lehetőség van: vagy lehet a szocialistákkal értelmesen beszélni, vagy másik megoldás felé kell nézni. Ezidáig a szocialisták nem mutattak hajlandóságot az értelmes párbeszédre. Sőt, akkor, amikor a szocialistáknak lett volna módja arra, hogy világossá tegyék, a párt nem kíván ekkora tehertétellel nekivágni az ország nehéz válságát orvosló három-négy esztendőnek, akkor ők inkább úgy döntöttek, hogy a saját nyakukba veszik a miniszterelnök összes vétkét, hibáját és mulasztását. "Innentől kezdve pedig más választásunk nem maradt, mint megvárni, hogy a nép végül is mit határoz. Óhajtja-e ezt a három és fél évet ennek a kormánynak az egyre szaporodó hibái mellett, egy lejtőn lefele araszolva elölteni, vagy megtalálja-e a módját, hogy megszabaduljon ettől a kormánytól?" – mondta az elnök.
Orbán Viktor erre egyetlen dolgot tud a magyar választópolgároknak felajánlani a Fidesz nevében: azt, hogy azokban a pontokban, amelyekben a legvilágosabban mutatkoznak meg a kormány hazugságai, csalásai és a nép félrevezetése, népszavazást kezdeményeznek. Ha minden igaz, ezt a népszavazást a szocialista párt és a miniszterelnök is vállalja. A Fidesz elnöke szerint ezzel a népszavazással lehet Magyarországon helyreállítani a demokráciát, mert ha a népszavazáson ezekben a kérdésekben a kormány vereséget szenved, akkor nem tehet mást, minthogy új választásokat ír ki, vagy esetleg új kormányt állít fel. "Nem tudjuk orvosolni a gazdasági bajokat sem, amíg a magyar demokrácia alapjait nem állítjuk helyre. A demokrácia lényege, hogy azt az irányt, amelyen egy ország halad, a választópolgárok jelölik ki. Ma nem ez a helyzet. Mivel a szocialisták nem hajlandóak feloszlatni a parlamentet, ezért egy népszavazással kell előidéznünk azt a helyzetet, amikor a népnek joga és lehetősége lesz dönteni arról, hogy merre menjen Magyarország" – mondta Orbán Viktor.
Az, hogy egyes elemzők szerint Orbán Viktor Kossuth téri beszédei is hozzájárultak ahhoz, hogy a szocialisták szorosabbra zárták a soraikat, a Fidesz elnöke szerint "mese". A szocialisták tudják, hogy nem babra megy a játék, s az ország bajban van – ha máshonnan nem, hát a miniszterelnök szeptemberben lelepleződött őszödi beszédéből tudhatják. Október óta pedig az egész ország tudja. A szocialistáknak több lehetőségük is volt az önkormányzati választások után megoldást találni. Akárhogy is döntöttek, egy dolgot nem tehetnek: hogy bárki más nyakába akarják varrni a felelősséget. "Ma ők adják a koalíciós társukkal együtt a parlamenti többséget. Minden politikai feszültséget megoldhatnának ők maguk, hiszen ők uralják a parlamentet. Ne vegyük át tőlük a felelősséget, és ne társuljunk azokhoz a közírókhoz, akik mások vállára akarják tenni a kormány felelősségét" – jelentette ki Orbán Viktor.
Arra a kérdésre, hogy milyen jövőképet kínál a Fidesz, Orbán Viktor elmondta, hogy a mostani gazdasági válságkezelést tekintetében elhibázottnak tartják a kormányzati döntéseket. Elsősorban azért, mert azoknak az embereknek – a magyar kis- kés középvállalkozók és munkavállalók – vállára tesz újabb terheket, akik már közel állnak ahhoz, hogy ne tudják elviselni azokat a terheket sem, amelyeket korábban pakoltak rájuk. A Fidesz alapjaiban másképp gondolja, mint a kormány, amikor azt vallja, hogy minden megoldás jobb, mint a munka megadóztatása. Ezért ha adócsökkentésről van szó, elsőként a munkát terhelő adók csökkentése felé kell elindulni. Ha ez nem így lesz, annak a következő években súlyos következményei lesznek.
"Érez belső feszültséget a Fideszben?" – tette fel a kérdést a riporter. "Nem. Amit feszültségnek lehet nevezni, azt nem. De a Fidesz egy sokszínű párt. Mindig is az volt. Ez nem az a párt, ahol a párt vezetőinek vagy tagjainak a ruhatárban le kell adni a nézeteiket" – válaszolta Orbán Viktor. Mint mondta, történelmi léptékkel mérve is nagy sikerrel nyerte meg ősszel a Fidesz az önkormányzati választásokat. Bármennyire is felkészült ellenzékben az ember, s mondhat okosakat vagy adhat jótanácsokat, mégis csak hiányzik belőle az alkotás. 2002 óta erre sokaknak szüksége volt a Fideszben. "Jót tett a pártnak az önkormányzati választás. Úgy érzem, hogy nagyon régen volt ennyi felszabadult energia a Fideszben, mint most, amikor az önkormányzatokban polgármesterekként vagy bizottságokban dolgozhatnak" – jelentette ki az elnök, aki azt is kiemelte, hogy bár sosem bízik meg igazán a felmérésekben, de mindenhonnan azt hallani, hogy a Fidesz támogatottsága nagyon magas, míg a szocialisták történelmi mélyponton vannak. A riporter felvetésére, miszerint a reformokat végrehajtó pártok más országokban sem népszerűek, Orbán Viktor azt válaszolta: ha valóban reformokat csinálna a kormány, az jó volna, mert annak később megvan az eredménye, de most pénzbehajtás folyik, és ezeknek az intézkedéseknek semmilyen eredménye nem lesz a jövőben.
Az országértékelőben azért beszélt arról, hogy győztes módon kell gondolkodnia a Fidesznek és a jobboldalnak, mert az önkormányzati választások is megmutatták, hogy a párt kudarcai nem súlyosak, de a győzelmei igen jelentősek. 2010-ről a pártban nem beszélnek, hiszen addig még sok fontos dolog fog történni. Az önkormányzatokban komoly felelősséget kell viselni, májusban lesz a Fidesznek kongresszusa, s valamikor ebben az esztendőben remélhetőleg lesz még egy népszavazás is. Emellett elindította a Fidesz azokat a vitákat, amelyek az új többséget egyesítenék. Orbán Viktor úgy gondolja, hogy a Fidesz sok megfontolandó gondolatot, jótanácsot és elképzelést ajánl az emberek figyelmébe a következő hetekben és hónapokban.
Március 15-e kapcsán az elnök elmondta, hogy a polgári oldalnak is lesz egy nagy rendezvénye, de arról, hogy milyen helyszínen, csak az engedély megadása után szeretne beszélni. Ennek kapcsán emlékeztetett arra, hogy az első, igazán komoly ellenzéki, rendszerváltó kérdéseket is érintő összejövetel a Kossuth téren volt 1989-ben. "Akkor lehetett beszédeket tartani március 15-én a Kossuth téren" – jegyezte meg Orbán Viktor.
A beszélgetést záró kérdésre, mely szerint hogyan fogalmazható meg a következő időszakban Orbán Viktor személyes felelőssége az országért, az elnök úgy válaszolt: megoldást, kiutat, ösvényt kell találni és mutatni azoknak az embereknek, akik változtatni akarnak Magyarország jelenlegi helyzetén. "Ez a dolgom. Az új többség egyetértési pontjainak a megtalálása, annak országos ismertté tétele. Az új többségnek egy, a jövőre vonatkozó tervben való egyesítése" – mondta a Fidesz elnöke.


orbanviktor.hu
