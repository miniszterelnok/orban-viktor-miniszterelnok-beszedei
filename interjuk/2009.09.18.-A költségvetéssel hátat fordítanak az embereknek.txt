A költségvetéssel hátat fordítanak az embereknek
2009.09.18.

            A hírTV Péntek 8 című műsorában Rákay Philip és Csermely Péter beszélgetett Orbán Viktorral.
        


Rákay Philip: - Jó estét kívánok mindannyiuknak! Kezdődik a mai mondatvadászat. Önök a „Péntek 8”-at látják Csermely Péterrel és a Fidesz–Magyar Polgári Szövetség elnökével, Orbán Viktorral. Szervusz, Viktor!
- Szervusztok, jó estét kívánok!
R. P.: - Nagyon sok a témánk. Nagyon sok mindenről kell beszélnünk, de az élet némiképp átírta legalábbis ennek a műsornak az első percét, ugyanis ma reggel arra ébredtünk, hogy az M1-es autópályán, Bicske környékén szitává lőttek nemcsak egy pénzszállító autót, de egy rendőrautót is. S ilyenkor az embernek az jut eszébe – egy költői kérdés – hogy hova keveredtünk, hol élünk?
- Tiszta Amerika! – mondanám, ha nem egy komoly ügyről volna szó. Azért ez valóban szokatlan. Azt nem gondoltuk volna, hogy ilyen mélyre jutott a közbiztonság. Az, hogy a vagyon elleni bűncselekmények száma megnőtt, meg történt egy-két brutális ember elleni bűncselekmény, azt azért tudtuk, de itt egy szervezett dologról van szó, hát mégiscsak az elkövetők azok – ha jól értettem a híreket – valamifajta gépfegyverrel fölszerelkezve követték el a bűncselekményt, és nemcsak hogy föl voltak szerelkezve, hanem használták is, ráadásul rendőrautóval szemben, ami főbenjáró bűncselekmény minden országban. Szétesett a közbiztonság. Tehát azt mindannyian tudjuk, hogy ahogy a kisebb bűncselekmények szaporodnak el először, úgy előbb-utóbb megérkezik a súlyosabb bűncselekmények számának és minőségének a romlása, illetve növekedése is. Meg kell állítani! Tehát azt gondolom, hogy itt nem nagy varázslatról van szó; először is kell egy Belügyminisztérium. Aztán kell egy rendes belügyminiszter, aztán kellenek világos utasítások és irányítás a rendőrség felé, és utána pedig föl kell venni megfelelő számú rendőrt, és helyreáll a rend. Hozzá kell tennem, hogy az ilyen bűncselekményeket nem úgy lehet megakadályozni, hogy minden mellékúton járőröznek a rendőrök, hanem úgy, hogy minden elkövető, amikor azon gondolkodik, hogy miféle bűncselekményt szeretne elkövetni pénzszerzés érdekében – ha jól értem, itt is egy pénzszállító autót támadtak meg – akkor azt kell mondania, hogy Magyarország kihúzva, itt esélyünk sincs. Most az a probléma, hogy Magyarország egy olyan ország, ahol van esély a bűncselekmények sikeres elkövetésére. A következő kormánynak ez egy komoly kihívást jelent, de úgy érzem, hogy meg tudunk vele birkózni, tehát helyre tudjuk majd állítani a közbiztonságot is és a közrendet is. A szlovákok, akik nem különösebben a szívünk közepét jelentik a mostani nehezebb időkben, amikor észlelték, hogy a bűncselekmények száma növekedett, akkor a miniszterelnök – akit szintén nem föltétlenül szoktunk megsüvegelni –annyit mondott, hogy igen, akkor 3000 új rendőr! Nálunk amikor kiderült, hogy a baj nagy, akkor azt mondták, hogy jó, hát akkor majd ilyen program, olyan program, s a Fidesz indítványát, hogy 3000 új rendőrt állítsunk munkába, úgy lesöpörték a parlamentben, mint a sicc. Ide jutottunk.
R. P.: - Na jó, csak hát ezekhez az intézkedésekhez nyilván olyan rendészeti miniszter kellene, olyan titokminiszter kellene, hogy tovább ne menjek, akiket mondjuk azon túl, hogy a társadalom becsül valamire, azon túl mondjuk ezeken a szervezeteken belül is elfogadnak, és mondjuk nem valamiféle politikai kalandorokat látnak bennük.
- Hát így van. Talpraesett emberek kellenek. A rend ügyét csak rendezett életkörülményekkel bíró, férfias kiállással megáldott, a rendőrök körében is tekintélyt élvező vezetőkkel lehet. Igazi vezetőkkel.
Csermely Péter: - Ez a közbiztonság olyan, mint egy hőmérő, amire az ember, ha ránéz, azonnal tudja, hogy hány fok van odakint. Ez a közbiztonság az, amit mindenki a maga bőrén, barátja, családja, szomszédai elbeszéléséből tud azonnal mérni. És általában megszokott egy demokráciában, hogy egy ellenzéki erő azzal kampányol, hogy ezt vagy azt a területet mi majd rendbe fogjuk tenni ez azonban, ami most van elég ritka, hogy itt azzal kell kampányolni, hogy mindent rendbe kell tenni.
- Ez így van. Ez így van.
Cs. P.: - Minden pont olyan állapotban van, mint a közbiztonság. Némelyik nehezebben mérhető, látható, de gyakorlatilag ugyanúgy néz ki.
- Az állapotok az országban lehangolóak. A most előterjesztett költségvetés pedig tovább fogja rontani ezeket az állapotokat, én mégis bizakodó vagyok. Tehát én úgy látom, hogy 2010 a remény éve lesz. Számba vettük nagyjából, hogy mik azok a hibák, amiket a mostani kormány elkövetett, és ki kell majd javítani. És úgy látom, hogy az ország ki tudja javítani ezeket a hibákat, miközben persze mindenhol, akárhova nyúlunk, mindenhol baj van. Akármelyik szekrényt nyitjuk ki, vagy fiókot húzzuk elő, kiesik egy-egy csontváz, tehát még úgy érzem, hogy az élet tartogat számunkra meglepetéseket, különösen a gazdasági adatok, a gazdasági élet tényeinek világában, mégis azt mondom, hogy 2010 egy nagyon fontos év lesz: ki fogjuk tudni javítani azokat a hibákat, amiket a mostani kormány elkövetetett. Alkalmasnak látom magunkat erre, úgy látom, hogy az ország is vár ránk – talán egy kicsit romantikusan hangzik, de mint hogyha itt randevúra készülődne az egész ország. Szóval el akarjuk csapni a régi udvarlót, kiderült, hogy himpellér, széltoló, tehát komoly kapcsolatra nem lehet vele lépni, és ideje, hogy végre egy megnyugtató partner érkezzen, akivel hosszabb távon tudjuk tervezni a jövőnket. Szerintem ebben a helyzetben van az ország, mi is ebben a helyzetben vagyunk, mi is készülünk erre a találkozóra, és úgy látom, hogy az emberekkel összefogva képesek is leszünk arra, hogy ezeket a hibákat – fogalmazzunk így – kijavítsuk. A győztesnek, a bizalmat kiérdemlőnek az a dolga, hogy igazságot tegyen, rendet rakjon, és elindítsa az országot egy biztatóbb jövő felé.
Cs. P.: - Szóba hoztad a költségvetést. Három olyan ágazat vagy terület van, amelynek a képviselői hatalmas, eddig nem tapasztalt ellenkezéssel vagy erővel lépnek fel a jövő évi költségvetés ellen: a pedagógusok, az egészségügyi dolgozók és az önkormányzatok, de talán még a közösségi közlekedés képviselőit is ide lehetne venni negyediknek. Te pedig úgy fogalmaztál, hogy ez lesz a legrosszabb költségvetés...
- Ez a legveszélyesebb.
Cs. P.: - Ez a legveszélyesebb.
- Én húsz éve… Ha megengeded, Péter, úgy fogalmaznék, hogy ugye én az első költségvetést, amit a magyar parlament elfogadott, testközelből 1990-ben éltem végig. Tehát én az első szabadon választott parlamentnek már tagja voltam, ez a tizenkilencedik vagy huszadik – most meg kéne pontosan számolnom – költségvetés, aminek a vitájában majd részt vehetek, és mindegyik költségvetést ismertem. Persze ezek elrettentő vastagságú dossziék, de a lényegét legalábbis, ha nem is minden számot, de a lényegét, az irányát, a tartalmát, a jövőt, ami kiolvasható egy-egy költségvetésből, én mindig követtem és ismertem. A mostanit is ismerem, a mostaniból kiolvasható életet és jövőt is értem és ismerem, és ezért mondom azt, hogy…
Cs. P.: - A kormány is azt mondja, hogy ez nem jó költségvetés, de ennyi pénz van.
- De bocsánat, ez a költségvetés az elmúlt húsz év legveszélyesebb költségvetése. Tehát most nem arról beszélek, hogy jó vagy rossz – erről is lehet beszélni –, de ha azt nézzük, hogy a mindennapi életben, a mindennapi élet számára ez a költségvetés mit hoz, akkor azt kell mondanom, hogy soha ilyen súlyos veszélybe magyar családok százezreit vagy millióit még egyetlen költségvetés sem sodorta, mint amilyenbe a mostani sodorja. Ennek ellenére vagyok bizakodó, mert azt gondolom, hogy lehet, hogy a pénz kevés – én nem emlékszem egyébként, amikor elég lett volna, tehát olyan költségvetésre, ahol azt mondhattuk volna, hogy na, most van elegendő pénz, erre nem emlékszem, de azt biztosan tudom, és ez az én mondjuk úgy, hogy meggyőződésemnek is az alapja, hogy pontosan látom, hogy nem az emberekkel van baj. Az emberek ugyanúgy elvégzik a munkájukat most is, mint ezelőtt három évvel, öt évvel vagy éppen tíz évvel. Nem is az országgal van baj. Ez nem lett egy rosszabb adottságú ország, mint volt. Ez egy rendkívül jó adottságú ország, ráadásul olyan adottságai vannak, amelyeket úgy látom – ha a jövőt jól értem –, hogy föl fog majd értékelni az idő, ami előttünk áll. A következő néhány évtizedben a mi adottságaink értékesebbé válnak. Tehát nem az emberekkel van baj, nem az országgal van baj, nem az embereket kell kicserélni, nem őket kell átnevelni, nem az országot kell odébb tolni, az ország ott van, ahol van. Így, ahogy vagyunk, tízmilliónyian ebből az országból mi sokkal többet is ki tudunk hozni. Baj a kormánnyal van meg a kormányt működtető MSZP-vel van. Tőlük kell megszabadulni, és hogyha ez sikerül, akkor hirtelen kinyílnak a lehetőségek. Pénz persze természetesen nem lesz elegendő, de nagyon sok területen tudunk javítani. Hát azért az a dolog, mondok egy példát, hogy most elveszik – nekem ez a legfájóbb, megmondom őszintén – a menzának a kétharmadát a gyerekektől, tehát kiveszik a tányérjukból a húst, hogy érthetően fogalmazzak, el fogják vonni az eddigi összegnek a kétharmadát, és egyharmad marad ott. Ez azt jelenti, hogy gyerekek maradnak ellátás nélkül. Tehát elveszik a gyerekektől a menzát, és közben talicskával tolják ki a pénzt az offshore cégeikbe, személyesen a kormány tagjai, talicskával tolják szét a haverjaik, a klienseik meg az üzlettársaik a BKV-nál, és sorolhatnám tovább.
R. P.: - S közben több százezer gyereknek – egyébként mondjuk ki, hogy az egyetlen, a menzán való étkezés az egyetlen étkezés.
- Ez elfogadhatatlan. Így van. Lehet, hogy nincs elég pénz, de mondom még egyszer: a viszonyok, tehát a gátlástalanság, az arcátlanság, ami kibontakozik, nem fogadható el. És a reményt az emberek számára is az hozza, hogy lehet, hogy pénz nem lesz azonnal több – egyébként majd lesz az is, ha egy jó gazdaságpolitikát fogunk folytatni –, de hogy ezekről a dolgokról, amikről most beszélek, ezekről az égbekiáltó kontrasztokról és igazságtalanságokról, ezek felől lehet intézkedni azonnal, ahogy egy következő kormány megalakul. Tehát én nem csodát ígérek az embereknek, én azt mondom, hogy az első perctől kezdve érezni fogják, hogy a dolgok megváltoztak, hogy egy új korszak kezdődött Magyarország életében. Elfogadhatatlanok azok a dolgok, amelyek ide vezettek bennünket, azokat elutasítjuk, megtiltjuk azoknak a folytatását, és egy teljesen új, az embereket szolgáló kormányzást fogunk bevezetni, és közösen, az első naptól kezdődően érezni fogjuk, hogy más irányba haladunk, együtt haladunk, közösen tesszük meg mindazt, amit a lehetőségek, a gazdasági lehetőségek, a világgazdaság fölkínál a számunkra. Tehát egy teljesen más irányba fog elmozdulni az ország, és ez energiákat fog fölszabadítani. Még egyszer mondom: Magyarország polgárai képzett emberek, aki meg kevésbé képzett, az meg fizikailag jó állapotban van, jó adottságú. Tehát ugyan nem mondom, hogy mindenki képes azonnal munkába állni, de nagyon sok ember, ha értelmes munkalehetőséget lát maga körül, akkor a munkaeszköz után nyúl. És én erre az adottságára Magyarországnak, hogy igenis, képesek vagyunk saját magunkon segíteni, és ha az állam nem akadályoz ebben bennünket, sőt valamilyen együttműködési hajlandóságot mutat, akkor együtt közösen kihúzzuk magunkat a bajból. Ebben én hiszek. Ez a következő kormányzás, ha úgy tetszik, hitbéli alapja. És ezt a hangot meg tudjuk ütni, a zongorán ezt a billentyűt le lehet ütni. Az emberek várják ezt a hangot végre. Utána már csak, ha megvan a bizalom, egy dolgot kell tenni: meg kell őrizni azt a bizalmat, tisztességesen és jól kell végezni a munkánkat.
Cs. P.: - A kormány és az MSZP az ilyesfajta megfogalmazások ellenében, makrogazdasági adatokkal védekezik, hogy azt mondják, hogy igen, de ők a válságban megállították a zuhanást, kezelik a válságot, stabilizálódott a forint, visszatér lassan a külföldi befektetők hitele, tehát egy más kameraállásból eredményeket közölnek.
- Kétségkívül így van. Az a probléma, Péter, az a probléma ezzel a kormánnyal, hogy nem tudom, ismernek-e élő ember, mármint az amerikai bankárokon kívül. Tehát olyan embert, aki magyar, két keze, két füle van, az utcán lehet vele találkozni, és megkérdezni tőle, hogy Kovács úr, kérem, mi a helyzet? És Kovács úr meg fogja nekik mondani először is, hogy hova menjenek, de utána, ha lehiggadt – mert a dühtől feszül az ország –, akkor el fogja mondani, hogy ne viccelődjenek már velem! A fizetésem kevesebbet ér, a boltban nem tudok vásárolni, a rezsim elviszi az egész fizetésemet, az állásomért rettegek, mert könnyen lehet, hogy el fogom veszíteni, a családban nemrégen veszítették el többen is az állásukat, a gyerek iskoláztatása szinte már reménytelen, és félek, hogyha megbetegszem, nem lesz, ahol meggyógyítanak. Hát ez a magyar helyzet! Sikerről meg stabilizációról beszélni meg számokkal zsonglőrködni ilyen helyzetben az én számomra megvetése, lenézése, lekezelése és megvetése a magyar embernek. Hát nem róluk beszélnek! Hát állandóan valami másról beszélnek; a kormányzás olyasmire hivatkozik, ami nem mi vagyunk, nem az itt élő magyar emberek. Tehát én azt gondolom, hogy egy polgárközeli vagy emberközeli kormányzásra van szükség, ahol nem külföldi idézetekkel akarjuk igazolni, hogy egyébként a kormány jól működik, hanem a mindennapi életben ez tapasztalható.
Meg kell tanulni a szocialistáknak egy alapszabályt! Úgy látom, hogy a diktatúrából az átmenet a demokráciába e tekintetben nem sikerült. Márpedig a demokrácia lényege az egy mondatban, hogy nem mehet jól az országnak, ha közben rosszul megy az embereknek. Tehát ha az ország stabilizálva van, akkor az emberek élethelyzete is stabilizálva kellene, hogy legyen, de az nincsen, sőt minden korábbinál nagyobb a bizonytalanság. Tehát ilyen körülmények között csak dühíti az embert, ha hallgatja a magyar tisztségviselőket vagy éppen a miniszterelnököt. Az egész országban forr a düh. Hát a Fidesznek mondjuk a kormányzás szakmai részletein túl a legnagyobb kihívást az jelenti majd, az én számomra is egyébként személyesen az jelentheti a legnagyobb kihívást, hogy ebből a dühből hogyan fogunk munkát meg alkotó energiát létrehozni. És én azért utasítok el mindenfajta együttműködést mind a bal-, mind a jobboldali szélsőséges erőkkel, mert ők amit csinálnak, azzal ezt a dühöt romboló energiaként használják, vagy azzá alakítják át. Nekünk meg alkotó energiává kell átalakítani. Tehát nem szabad megengedni, hogy sötét érzések kerítsék hatalmukba Magyarország polgárait, hanem higgadt, nyugodt, kiegyensúlyozott, biztonságot nyújtó kormányzást kell majd adnunk az embereknek. Ezért mondom még egyszer, hogy én reménykedek, mert ez nem gazdasági kérdés, hanem ez őszinteség, hitelesség, egyenes beszéd, polgárközeliség – tehát ezek más ügyek, mint hogy éppen hány forint van vagy nincs a kasszában.
R. P.: - A csodavárást említetted az imént. Szerintem kétfajta érzelem kevereg az emberekben egy új kormánnyal kapcsolatban, az egyik valóban ez a csodavárás, a másik pedig egy mérhetetlen apátia, mert a politikai az elmúlt években gyakorlatilag minden meglévő illúziójukat is lerombolta. Ugye tegnap volt az őszödi beszéd harmadik évfordulója, tehát aktuálisak is ezek a mondatok, akár ha csak az őszödi beszédre gondolunk. Másfelől nagyon sokan még talán a Fidesz drukkerei között is úgy vannak már vele, hogy megint előjön az a régi mondat, amit én is hallottam annyit a szüleimtől, hogy majd neked, kisfiam már jobb lesz. Tehát hogy nem nagyon hiszik el sokan, hogy mondjuk belátható időtávon belül, akár két-három-négy éven belül tényleg fordulhat jobbra ennek az országnak a sorsa.
- Hamarabb! Tehát én nem két-három évben gondolkodok, hanem én egy fordulatban. Én még egyszer szeretném megismételni: én abban gondolkodok, hogy a fordulat ténye, hogy egy új időszámítás indult Magyarországon, egy új kezdethez érkeztünk, azonnal ki fog derülni, és az eredményeket is meg fogja hozni, nem két-három év alatt, hamarabb. A makrogazdasági számokban lehet, hogy kell majd két vagy három év is, de önmagában, hogy több lesz a munkalehetőség, hogy csökkenni fog a vállalati csődöknek a száma, hogy megbecsülik azokat, akik dolgoznak, hogy a gyermekvállalást maga a kormány, illetve az állam is értéknek tekinti, és segíti az embereket, hogy az iskolákat nem bezárjuk, hanem megnyitjuk, a legkisebb településen is lesz legalábbis alsó tagozat. A gazdasági válságra való hivatkozás a leendő oktatási minisztert nem menti föl az alól a kötelezettsége alól, hogy megnyissa a legkisebb magyar településen is legalább az alsótagozatos iskolákat. És a kórházakat is rendbe fogjuk tenni, és az orvosokat meg fogjuk becsülni meg az ápolónőket is – erkölcsileg is és anyagilag is. Ez meg fog történni sokkal hamarabb, mint azt ma Magyarországon sokan gondolják. Én nem mondom, hogy nagy csodát, de egy kisebbfajta csodát azért szeretnénk, én magam is szeretnék tenni. És erre látok is jó esélyt.
R. P.: - És számoltok azokkal az aranytartalékokkal, amelyek a gyógyvizek, a kiváló adottságú földek, az a fajta kereskedelmi hozzáállás vagy az a fajta, évszázadokon keresztül Magyarországra ragasztott és egyébként valós jelző, hogy egykor Európa éléskamrája voltunk, hogy ezek a dolgok mind föltámaszthatók, hogy nem kell idehozni a kínai fokhagymát, mert Makón százszor jobb fokhagymát termelnek?
- Ha az irányokról beszélünk, akkor kétségkívül van néhány nagy lehetősége Magyarországnak. Említsük meg a tranzitgazdaság jelleget Ugye, Magyarország jó helyen van. Ennek eddig leginkább a hátrányait tartjuk nyilván: huzatos hely, hol innen, hol onnan jönnek különböző hadseregek, és szállnak meg bennünket, ki tudja hány évtizedre az ideiglenesség jegyében. De a selyemút is rajtunk keresztül éri el Európát. Tehát ha egy békésebb időszakra gondolunk – és én jó reményekkel vagyok a világbékét illetően, de legalábbis az európai békét illetően –, azt gondolom, hogy a kereskedelem Magyarországon mehet keresztül. Ez vonatkozik a nyersanyagszállításokra, vonatkozik a késztermékszállításokra. Hát mi az Európai Unió keleti határországa vagyunk: ebben rejlenek gazdasági lehetőségeink. Nemcsak a csővezetékekre kell gondolni, de a vasúti közeledésre, és így tovább. Tehát van egy tranzitgazdaság-lehetőség, amit most nem használunk ki.
Akkor itt van a mezőgazdaság kérdése. Én a mezőgazdaságban hiszek. Jó, az ilyen magamfajta falusiaknak ez kötelessége is, de nemcsak erről van szó, hanem arról, hogy a magyar gazdaságtörténet világosan mutatja, hogy jelentős súlyt képviselő, a teljes nemzetgazdaságon belül jelentős súlyt képviselő sikeres mezőgazdaság nélkül az ország nem lesz sikeres. És nekünk óriási lehetőségeink vannak, nagy tervei vannak a Fidesznek az öntözhető területek megnövelését illetően, általában vízkivét szabályozásának a megváltozásában, hogy maguk a gazdák nagyobb beruházások nélkül is képesek legyenek egyébként növelni a saját maguk által locsolt területeket. Szóval van jó néhány ilyen elgondolásunk, tárgyalunk nagy élelmiszerpiaci felvevőkkel, illetve országokkal, amelyek erre alkalmasak. Én is bonyolítok ilyen tárgyalásokat, készítem elő a következő kormánynak a munkáját, és biztató részletekről tudok beszámolni. Tehát a mezőgazdaság szintén elhanyagolt, és fölvirágozhat. Olyan terület, ami fölvirágozhat a jövőben.
És aztán itt vannak azok a természeti adottságaink, amelyek a gyógyvizekből, általában a gyógyítás elősegítésére való képességükből, ami itt nemcsak a gyógyvizeket jelenti, hanem a fürdőinket meg a kiválóan képzett orvosainkat. Tehát ez szintén egy belátható nagy gazdasági terület. Matolcsy György vezetésével komoly munkacsoportok dolgoznak, amelyek ezeket az adottságokat próbálják majd kiaknázni, mintegy megindítva a magyar gazdasági növekedés motorját. Én komolyan gondolom: egymillió új munkahelyet fogunk teremteni legkésőbb tíz éven belül, de én remélem, hogy nem kell ehhez tíz esztendő sem. Ehhez pedig kellenek ágazatok, amelyeket föl tudunk fejleszteni, és ehhez meg kellenek tervek. Ezek a tervek rendelkezésünkre állnak. Tehát én talán jobb állapotban vagyok, mint az ország; az ország nagy része dühös. Az én dolgom nem az, hogy dühös legyek, mert ha eggyel többen vagyunk dühösek, azzal még a bajokból nem húztuk ki magunkat. Az én kötelességem, hogy ne dühös legyek, hanem megoldásokat keressek, és ezt a dühöt, mint energiát próbáljam befogni majd az ország vitorlájába, hogy előrefele haladjunk. És miután én ezekben a dimenziókban gondolkodom, ezért nem húz le úgy a napi probléma, tehát a rezsiszámláknak az ügye meg a gyerekek iskoláztatása. A mindennapi megélhetési gondok nem húznak le engem annyira a földre, sőt talán a sárba is, mint sokmillió magyar családot, mert az én dolgom az, hogy a jövőről gondolkodjak. Tehát kicsit szárnyalóbb helyzetben vagyok talán, mint a magyarok többsége, és látom ezeket a dimenziókat, látom ezeket a távlatokat, és érzem, hogy el is tudjuk vinni az országot abba, el tudjuk mozdítani ebbe az irányba.
Cs. P.: - Szóba hoztad Európát. Azért a düh és a csalódottság, amit most a magyarok éreznek egy területen, egyre inkább erőre kap: ez pedig az Európai Unióról való vélemény kialakítása. Nagyon-nagyon sokan csalódtunk az Unióban. Amikor beléptünk, és hát a legtöbben örömmel szavaztak a belépésre, mert sok egyéb praktikus és jó szempont mellett az is ott volt, hogy majd a határon túli magyarokkal most már nem lehet azt megcsinálni, mint azelőtt, mert az Európai Unió nem hagyja. És például számomra a legnagyobb meglepetés és arculcsapás az volt, hogy az Európai Unió, amely élénk véleményt formál a világ alakulásának dolgairól, és minden Európán kívüli országgal foglalkozik, ahol bármilyen – amúgy teljesen érdektelen vagy éppen bosszantó – kisebbséget sérelem ér, az Unió határain belül a magyar kisebbséggel most már nem először, vélhetően nem utoljára, de konzekvensen nem törődik. Nem törődik, az európai uniós intézmények ezt a problémát, amit a szlovák nyelvtörvény jelent, egyszerűen nem hajlandóak érdemben kezelni – és ez a kérdésem egyik fele. A másik fele pedig az, hogy most újraválasztották az Európai Bizottság elnökének Barrosót. A kérdésem az, hogy a Fidesz képviselői miért szavazták meg ezt az embert? Barroso volt az, aki végig asszisztált Gyurcsány Ferencnek ahhoz, hogy ezt az országot tönkre tegye, bizonyos válságos vagy sarokkövet jelentő pillanatokban idejött, és támogatásáról biztosította, és elmondta, hogy minden rendben van. Az Európai Bizottság jelenlegi összetételében szintén: Almunia pénzügyi biztoson keresztül ugyanezt tette. Miért kell ehhez a Fidesznek? Miért olyan jó ez az ember? Amúgy azt pedig tegyük hozzá, hogy ez a Bizottság meglehetősen impotensnek tűnik a gazdasági válság kezelésében. Miért jó ez az ember?
- Ez önmagában több műsort kitöltő kérdészuhatag, Péter.
Cs. P.: - Sőt bocsánat, még azt is hadd tegyem hozzá, hogy…
- Csak súlyosbítsd a helyzetet!
Cs. P.: - … még egy műsorra valót, hogy még azt is hallottam, hogy egyébként a Fidesz képviselői, európai uniós képviselői nem is szívesen szavazták meg, de viszont Te gyakoroltál rájuk nyomást Barroso érdekében.
- Jó. Tehát akkor kezdjük a Barroso-üggyel, s utána onnan érkezzünk meg az Európai Unió ügyéhez.
Cs. P.: - Kezdjük ezzel.
- A hír többé-kevésbé igaz. Tehát kétségkívül a Fidesz Európai Unióban dolgozó képviselői nagyon komoly ellenérzésekkel voltak a bizottsági elnök működése felől, és sokan fontolgatták, hogy megszavazzák-e. És az is igaz, hogy én kifejezetten kértem őket, hogy szavazzák meg. Ahogy Te fogalmaztál – „nyomást gyakoroltam rájuk” – talán így túlzás, de minden súlyomat, ha úgy tetszik, latba vetettem, hogy rávegyem őket, hogy szavazzák meg Barrosót. Ugye, ne felejtsük el, hogy az EP-választáson az Európai Néppárt győzött, mi nyertünk, az a politikai közösség, politikai család, ahova a Fidesz is tartozik. Ez azt jelenti, hogy emberek azt várják tőlünk, hogy egész Európát irányítsuk, ez a politikai család irányítsa Európát. Ez pedig úgy lehetséges, hogy mi adjuk a Bizottság elnökét, és mi adjuk most már a parlament elnökét is, és még néhány, Európa irányításához szükséges pozíciót is az Európai Néppárt tart a kezében, egyébként nem tud eleget tenni a felelősségnek, amit vállalt, és amit ráruháztak az emberek. Senki másnak nem volt esélye arra, hogy a bizottság elnökévé váljon, csak Barroso úrnak. Minden más alternatíva, ami szóba jött, rosszabb lett volna Európának is, és azon belül Magyarországnak is. Tehát én magyar érdeket is látok abban, hogy Barroso urat támogattuk. Ráadásul az én személyes véleményem lényegesen jobb a Bizottság elnökéről, mint a Te kérdéseidből kiolvasható saját véleményed. Valamelyest ismerem az Európai Unió bizottságának a működését, és azt kell mondanom, hogy kétségkívül igaz, hogy a pénzügyi biztos minősíthetetlen módon járt el, de azt kell mondanom, hogy inkább jégre vitte a Bizottság elnökét, semmint tettestárs lett volna a Bizottság elnöke mindabban, ami történt. Arról beszélünk – csak hogy mindenki értse –, hogy nyilvánvalóan a valóságtól eltérő, tehát hazug gazdasági adatokat közöltek a magyar gazdaság állapotáról az ország vezetői – ez a Gyurcsány–Bajnai-korszak dicsőséges pillanatai közé tartozik: jól átverték nemcsak a magyar választókat, hanem az Európai Unió ezzel a kérdéssel foglalkozó teljes részlegét. Ott látni kellett volna, hogy ezek az adatok nem valóságosak, ha másból nem, hát abból, amit mi mondtunk, meg a magyar gazdasági szakértők magyarországi megnyilvánulásaiból. Mégsem tették ezt. Én nem vádaskodok természetesen, de a pénzügyi biztos korábban a Spanyol Szocialista Párt elnöke volt – pont. Nem is spekulálok tovább, úgy gondolom, hogyha felelősséget porciózzuk, akkor inkább ezt valahol itt kell elhelyeznünk, és kevésbé a Bizottság elnökénél. Ráadásul én személyesen is régóta ismerem a Bizottság elnökét, az első megválasztásában is támogattam már őt. Úgy gondolom, hogy Magyarország a jövőt illetően is számíthat a Bizottság elnökének szimpátiájára és együttműködésére. A kérdés azonban az - így jutunk el a…
Cs. P.: - Mire megyünk ezzel?
- ... hogy ez mit ér? Hát nem sokat, hogy rögtön beszéljünk egyenesen. Azt kell mondanom, hogy bizonyos kérdésekben, területeken ennek van jelentősége. Például gazdasági kérdésekben azt gondolom, hogy az Unió bizottsági elnökével való jó kapcsolatnak igenis van jelentősége, míg mondjuk kisebbségi ügyekben sokkal kevésbé. Durván fogok fogalmazni, de nem is én ötlöttem ki ezt a mondatot, hanem az Unióban mondták nekem: azt mondták, hogy ez itt nem az óvoda, és ők meg nem az óvó bácsi. Tehát ha nekünk gondunk van a szlovákokkal, rendezzük le. Azt ne várjuk, hogy ők meg fogják oldani. Az egy másik dolog, hogyha alapvető emberi jogsérelem történik, akkor persze a jogi gépezet beindul, ha a magyar kormány beindítja. Eddig nem indította be – jelzem zárójelben, tehát ködösítés zajlik. Van egy jogi lehetőség a köztársasági elnököt ért sérelem okán, tehát egy gépezet, amelynek a végén egy bírósági ítélet fog majd születni vagy születhetne, ha a magyar kormány megindítaná ezt az eljárást. Ezt megígérték ugyan, de eddig nem láttuk ennek a tényeit, tehát nem tudunk róla, hogy az eljárás megindult volna. De a jogi megoldás az nem rendezi a szlovák-magyar viszonyt. Tehát az, hogy lesz egy ítélet két-három év múlva, nagyon derék, az arról fog szólni, hogyha lefordítom a mi nyelvünkre, hogy Magyarország mégiscsak egy európai ország, egy jogtisztelő ország, és szemben a vele vitába keveredett országgal, inkább respektálja a működése során az európai eszméket és értékeket. Hát ez egy nagyon fontos tény, de ezzel nagy nyulat nem lövünk. Tehát nekünk a szlovák-magyar viszonyt, a szlovák-magyar ügyet nekünk itt kell elrendeznünk – szlovákoknak és magyaroknak együtt. Itt kell nekünk világossá tenni, hogy velünk nem lehet akármit megtenni. Történik is valami, de az egész ügy nagyon zűrös. Én most ebbe, ha megengeded, Péter, nem is nagyon ásnék, de valami nem stimmel. Tehát ebben a szlovák-magyar miniszterelnöki megállapodásban van valami természetellenes és rendellenes. Ugyanis azzal, hogy ez a megállapodás megtörtént, már másnap azt mondták Brüsszelben, hogy gratulálunk, hogy sikerült rendezni az ügyet. Kívülről a világ úgy tudja, hogy mi megegyeztünk, és a magyarok a nyelvtörvény ügyétől kezdve a köztársasági elnököt ért sérelmen keresztül tulajdonképpen minden ügyet elrendeztek, a két miniszterelnök megállapodott. További sportsikereket kívánunk! – körülbelül ez az üzenet most Brüsszelbe.
R. P.: - Közben semmi nem történt.
- Nemhogy nem történt semmi, hát a helyzet egyre rosszabbá válik. Tehát ez az első dolog, hogy nem teljesen… És történt mindez azok után, hogy a parlament volt elnök asszonya vezetésével kiment egy négy párti delegáció Brüsszelbe, ahol a legkeményebben kiállt a nyelvtörvény ügyét illetően a magyar érdekek mellett, és most Brüsszelben nem értik, hogy mi történt. Ők úgy értelmezik, hogy volt egy kemény magyar kiállás Brüsszelben a parlament elnök asszonyának vezetésével, s időközben hátul meg történt egy megállapodás a két miniszterelnök között – a munka el van végezve. S amit végképp nem értek, s ez teszi az egész ügyet a legzavarosabbá, hogy vajon mi az, amit itt titkolni kellett? Van valami, amit láthatóan titkolnak. Ugyanis az volt a szokás eddig Magyarországon, hogy ilyen esetekben, tehát a Felvidéken élő magyarok nyelvhasználatáról beszélünk, és nem láttam annak nyomát, hogy a felvidéki magyarok politikai vezetőjével, Csáky Pállal a magyar miniszterelnök konzultált volna a szlovák miniszterelnökkel történt megállapodás előtt. A szokás eddig az volt Magyarországon – ez egy jó szokás volt –, hogy a magyar miniszterelnök nem állapodik meg például a szlovák miniszterelnökkel egész addig, amíg a megállapodás tartalmát nem ismertette, és nem fogadtatta el, nem tudta megtámogattatni az érintett magyar kisebbség képviselőjével és vezetőjével. Hát ezt a megállapodást úgy látom, hogy ezt senki sem támogatta meg kívülről a felvidéki magyarok részéről, ezt előzetesen meg kellett volna tenni. Valamiért nem tették meg. Lehet, hogy van valami, amit titkolnak? Ezt nem tudom, de az egész ügy nem kerek, zavaros, zűrös, vizsgálatot érdemel.
Cs. P.: - Énnekem is ez a véleményem és azt mondom, de nem konkrétan csak ezzel a kérdéssel kapcsolatban, hanem én azt hiszem, hogy az Európai Unióval valami nagyon komoly probléma van. Tehát én most hallgattalak téged, és azt kell mondjam, hogy az a szervezet, amely országokat, népeket ölel fel, s ez a szervezet egy félszázalékos költségvetési hiányhatár túllépés miatt hihetetlen hisztériát és retorziókat képes művelni egy-egy országban, így elmegy amellett, hogy egy tagállamában több százezer állampolgár nem használhatja az anyanyelvét, én azt gondolom, hogy ezzel a szervezettel valami nagyon nagy gond van.
- Hát több gond is van ezzel. Az első dolog ugye az az, hogy azért az Európai Uniót nemzetállamok alkotják. Tehát azért, amikor mi arról beszélünk, hogy nem szeretnénk, hogyha a magyar államiság egyszer csak eltűnne, elpárologna, fölolvadna a brüsszeli olvasztótégelyben, erre nemcsak akkor kell gondolnunk, amikor jólesik, hanem akkor is, amikor sajnos ez nem túl jó hír a számunkra. Márpedig, még egyszer mondom, az a mondat, hogy nem vagyunk óvó bácsik, a szlovákok meg a magyarok rendezzék le az ügyüket egymással: ez a nemzetállami mivoltát respektálja mind Szlovákiának, mind pedig Magyarországnak. Az kétségkívül igaz, hogy az emberi jogok körébe, amelyet körömszakadtáig tűzzel-vassal véd az Európai Unió, ebbe a körbe a kisebbségekhez kapcsolódó jogokat nem nagyon sikerült beemelni, hogy még pontosabban a Te kérdésedben rejlő finom különbségtételre utaljak, az etnikai őshonos kisebbségek jogait nem nagyon sikerült beemelni. Harcolunk ezért, történnek is kisebb lépések, de áttörés valójában még nem következett be. Ennek egyébként messze vivő okai vannak – most nem akarok államokat mondani, de mi ugye a nyugatra mindig mint mintára tekintünk, nem nagyon látjuk azokat a gondokat, amelyek ott feszítenek. Tudnék mondani olyan országot, ahol a szlovák nyelvtörvényhez hasonló törvény, vagy ha törvény nem, de még annál is durvább gyakorlat van. Én azért voltam olyan országban, kétnyelvűben, ahol, ha az egyik nyelven szólalt meg az ember, az eladó meg más nyelvű volt, akkor nem szolgált ki. És ez nem a Kárpát-medencében történt, hanem tőlünk több mint ezer kilométerre nyugatra. Tehát az Európai Uniónak kisebbségügyben a saját háza táján, a régi európai uniós tagoknak a saját házuk táján sem mondható el róluk, hogy minden rendben volna.
R. P.: - Menjünk vissza egy picit a belpolitikához, már csak azért is, mert egyre több a találgatás a jövő évi választással kapcsolatban, választásokkal kapcsolatban. Ugye beszéltük arról adás előtt, Péter, Te vetetted föl, hogy a legújabb közvélemény-kutatások szerint mintha a szocialisták egy picit emelkednének, a Fidesz előnye mintha egy picit olvadt volna. Arról is szólnak folyosói pletykák, hogy a szocialisták a költségvetés elfogadása után föloszlatják a parlamentet, mert nekik az az érdekük, hogy mielőbb választás legyen azért, hogy az országgyűlési és az önkormányzati választások között minél több idő teljen el. Ők ugye abban bízhatnak, hogy addigra majd a most oly népszerű Fidesz, népszerűségét veszíti. 
Cs. P.: - Ez nem logikus. Miért a költségvetés elfogadása után oszlatnák fel, hogy elvigyék az egész balhét? Szerintem itt már nem lesz előrehozott választás.
R. P.: - Csak azt érzékeltetem, hogy többféle forgatókönyv van. Te mit látsz?
- Magyarok vagyunk. Amikor Lothar Matthäus szövetségi kapitánynak szerződött ide Magyarországra, akkor többször is beszélgettem vele, hogyan látja bizonyos idő eltelte után a magyar futball helyzetét, és azt mondta, hogy túl sok „spekulieren”. Tehát futás helyett „spekulieren”. Én ebbe a hibába nem szeretnék esni, tehát szerintem helyes, ha az ember frissen tartja az elméjét, pallérozza, mozgatja, hogy ez a kávéházi kultúra ez szerintem jó kultúra, ez intellektuálisan valójában hozzájárul a magyar gondolkodás pontosságához és élességéhez. Tehát ugye az agynak mozgékonynak kell maradnia, tehát ahhoz meg spekulálni kell, de ez semmiképpen nem válthatja ki a munkát. Ahogyan Te is mondtad, túl sok vagy sok forgatókönyv van egyelőre még asztalon vagy terítéken. Ezért én óvom a Fideszt attól, hogy belemélyedjen ezekbe a spekulációkba, mert akkor az lesz, hogy közben a lefutandó kilométereket nem tesszük bele a lábunkba. Tehát a munkát el kell végezni, és én erre, a fölkészülésre próbálom összpontosítani az energiánkat. Ezért hidegen hagy, nem kalkulálok, nem foglalkozom azzal a kérdéssel, hogy pontosan mikor lesz a választás, egy dolgot tudok mondani…
R. P.: - Innentől kezdve ez indifferens, hogy akár ez február vagy május?
- Nem, nem, minél hamarabb, annál jobb! Miért veszélyes ez a költségvetés? Mert lehetne azt is mondani természetesen, hogy hát elfogadják ezt a költségvetést, sag schon, láttunk már ilyet, választások előtt elfogadnak egy költségvetést, jön egy új kormány, majd hatályon kívül helyezi – így is lesz egyébként –, és megalkot egy új költségvetést. Ez is így lesz. Hiszen a mi gazdaságpolitikánk teljesen más természetű, mint amit a mostani kormány szeretne, mi munkahelyeket akarunk létrehozni, meg azokat akarjuk megvédeni – tehát egy egészen más gazdasági irány szerepel a mi terveinkben, amely értelemszerűen ebből a költségvetésből nem olvasható ki, tehát ezt át kell majd állítani. Ez rendben van. Csakhogy az a baj, hogy a választások után, ami legkorábban is valamikor április elején lehet – ha jól látom, április negyedike pedig mintha húsvétra esne, illetve az volna a húsvét, tehát lehet, hogy az még egy hét, de hát nem akarok spekulálni, tehát április elejei választással számolva, megvan a választás, az két forduló, kormányt kell alakítani. Mire a kormányzás megindul, hát lassan az első félév elmegy. Ez a költségvetés azért veszélyes, mert elvesz fél évet a megújulásból, hiszen hogyha ez a költségvetés legalább semleges volna, tehát nem rontana helyzeten, nem lenne olyan veszélyes, mint amilyen, akkor a következő kormány ezt a költségvetést átalakítja, vagy új költségvetés hoz, nagy baj nem történik a hátralévő időben, és a megújulás hamarabb indulhat meg. De rá fog menni az első félévünk erre a költségvetésre, mert be fogják zárni a kórházakat, lelakatolják az iskolát, és így tovább, és így tovább. Tehát óriási kár származik ebből a költségvetésből. Ezért egyáltalán nem mindegy, hogy mikor vannak a választások: minél hamarabb, az annál jobb. És ezért nem mindegy, hogy ezt a költségvetést elfogadja-e a parlament vagy sem. Az volna a jó, ha nem fogadná el. Beláthatnák, hogy már csak azért sem érdemes elfogadni, mert ez a költségvetés nem marad hatályban, másikat fogunk alkotni helyette. Tehát nem is értem a szocialistákat, hogy miért vesznek a nyakukba egy szakmailag elhibázott, számaiban hazugságokat tartalmazó, és az embereket megnyomorító költségvetést. Meg kell mondanom, a szocialistákat most már lassan egy ideje egyáltalán nem értem, a saját érdekük sem ezt kívánja. Hát miért teszik ezt az országgal? Nekik is rossz, az országról nem is beszélve. Tehát amit az emberekkel szemben elkövetni készül ez a költségvetés, annak a felelősségét nem érdemes vállalni.
R. P.: - Az elemzőik azt mondják, hogy ők tesznek nektek szívességet azzal, hogy nem nektek kell ezeket a megszorításokat bevezetni, bár Bajnai azt mondta épp hétfőn a parlamentben, hogy ez az utolsó válság-költségvetés. Mondjuk ezt a hetvenes évek óta párszor már hallottuk.
- Hát először is azt mondanám, hogy ugye itt az a régi bölcsesség, hogy én félek a görögöktől, ha ajándékot hoznak is, tehát arra kérem a szocialistákat, ne tegyenek nekünk szívességet, ne segítsenek bennünket, azzal csak rontanak a helyzeten. Tehát pakoljanak szépen össze, és hagyjanak bennünket dolgozni. A következő kormánynak a politikai felelősséget helyre kell állítani. A politikai felelősség az azt jelenti, hogy a hivatallal való visszaélés tilos. Tehát a hivatallal való visszaélést meg kell tiltani, s a hivatallal történt visszaéléseket pedig mind higgadtan, nyugodtan föl kell tárni, s a megfelelő hatóságoknak az ezzel kapcsolatos kérdéseket föl kell tenni. Ezzel kéne foglalkoznia a szocialistáknak, nem pedig a mi munkánkat könnyíteni, mert még egyszer mondom, abból csak baj lesz.
Cs. P.: - Viktor, ebben a rendbetételben, meg a politikai meg az egyéb felelősök megkeresésében azonnal lesz az új kormánynak egy hitelességi próbája – ez a velencei- sukorói kaszinóőrület, ami van.
- Hát ennél a helyzet még rosszabb! Hát tegnap kinyitottam – ez itt nem a reklám helye, de kinyitottam – a Heti Választ, és ott egy egész térképet, egy haditervet láttam, hogy az országban hogy akarnak hét nagy kaszinóvárost létrehozni. Hát itten először „zuschlagosították”, aztán BKV-sították az országot, most meg ilyen szerencsemalaccá akarják átalakítani Magyarországot. Hát az egész ötlet képtelenség, erre senki nem adott fölhatalmazást! Magyarország gazdaságpolitikai stratégiájában az, hogy Magyarország egy kaszinóország legyen, egy szerencsejáték-ország legyen, hogy mi legyünk Európa legnagyobb kaszinóiparral rendelkező országa, ez nem volt a kormányprogramban, ez semmilyen költségvetésből nem volt kiolvasható. Ez egy titkos terv, aminek a körvonalait most, ebből az újságból, illetve hetilapból a napokban ismertem meg én is.
R. P.: - De hallani lehet, hogy a Joav Blum egyik üzlettársa milyen magabiztossággal nyilatkozta a minap, tán a Kossuth Rádióban, hogy márpedig itt 2013-ra állni fognak ezek a kaszinók.
Cs. P.: - De semmi nincs rendben. Az ügyészségi nyomozás, a számvevőszéki jelentés…
- Hát hogyne! Én csak azt tudom mondani, amit a Fidesz egyik képviselője mondott, hogy nem érdemes ott egyetlen lapát földet sem elmozdítani, mert vissza fogjuk helyezni. Vitassuk meg! Tehát én annak híve vagyok egyébként, hogy legyen egy – hiszen demokráciában élünk, legyen egy értelmes vita arról, hogy Magyarország a világ kaszinóiparába hogyan kíván beilleszkedni, akarunk-e Európa kaszinólerakóhelye lenni? A németek szemétlerakó helye már voltunk, akarunk-e most egy ilyen kaszinólerakóhely lenni? - ezt vitassuk meg, nemcsak a parlamentben általában, és utána hozzunk róla döntést. De ez a vita nem történt meg, erről senki nem hozott döntést, és ez a terv, ez a magyar gazdaság karakterék alapvetően átalakítja, ráadásul egy csomó közbiztonsági, pénzmosási, meg jónéhány tisztázandó leágazása és kérdése van ennek. Na most, ezért én ebben a vitában, ha majd részt vehetek – mert eddig még ez nem adatott meg – azt fogom képviselni, hogy bánjunk ezzel csínján. Bánjunk ezzel csínján, ez nem kaszinóország.
R. P.: - Lejárt a műsoridőnk, úgyhogy egyetlenegy mondat: most már értem, hogy miért írogat a Népszava publicistája, akinek a nevét most már tényleg nem is mondom, mert nem érdemli meg, ilyeneket, hogy bármerre tekintsünk is Európa politikai térképén jószerivel egyetlen kormánynak sincs ilyen gonosz, könyörtelen ellenzéke, mint ti vagytok. Szóval kezdek megvilágosodni ezzel kapcsolatban.
Cs. P.: - Ilyen kormánya sincs nyilván egyetlen országnak sem.
R. P.: - De arról nem írnak valahogy, vagy legalábbis a Népszavában.
- Én csak azt tudom mondani, hogy a szocialistáknak nem a Fidesszel van baja, a néppel. Tehát még egyszer mondom: évek óta ezt tették, ezzel a költségvetéssel pedig végképp hátat fordítanak az embereknek, a menzán ebédelő gyerekeknek, hátat fordítanak az orvosoknak, az ápolónőknek, a beteg embereknek, mindenkinek, aki értelmes és értékes munkát végez ebben az országban, azoknak ők hátat fordítanak, arccal az offshore meg a kaszinó felé tudnak állni, nem pedig a magyar nép irányába. Ez a legnagyobb probléma, ide vezethető vissza minden hiba és kormányzati balsiker. Ezen kell változtatni, erre kell készen állni. A kérdés csak az, hogy lelkileg készen állunk-e arra, hogy ezen változtassunk. Ami engem illet, én személy szerint alig várom a lehetőséget.
R. P.: - Köszönjük szépen! Orbán Viktor volt ma a „Péntek 8” vendége. Jövő héten ismét látjuk egymást. Minden jót, viszontlátásra!


orbanviktor.hu
