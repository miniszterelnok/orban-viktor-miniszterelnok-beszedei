A kormánynak nincs programja
2009.03.17.

            Az Echo TV Napi Aktuális Extra című műsorában Obersovszky Péter beszélgetett Orbán Viktorral.
        


- Üdvözlöm a stúdióban a Fidesz-Magyar Polgári Szövetség elnökét, Orbán Viktort. Elnök Úr, köszönöm, hogy elfogadta a meghívásunkat!
- Jó estét kívánok!
- Miniszterelnök Úr, egy gyors, aktuális kérdés. Bár a két beszédében egy filozófiát kedvelő embernek igen csak ínycsiklandozó dolgokat mondott, de ezt megígértették velem, hogy a végére hagyjuk, és tényleg azokkal foglalkozunk, amik fájdalmas aktualitások. Lesz-e, lehet-e Magyarországon következménye mindannak, ami március 15-én, a nemzeti ünnepen történt? Nem az Önök rendezvényén, hanem egyébként a városban.
- Lehet, és lesz is. Szerintem az elmúlt húsz évet megcsúfoló események zajlottak a nemzeti ünnep alkalmából Budapesten. Azt sosem gondoltam volna, hogy kormányt bíráló szavakért bárki elő lehet állítani, vagy vele szemben eljárást lehet kezdeményezni. Egy 1848. március 15-ei követelés transzparensen való megjelenéséért, megjelenítéséért pedig előállítás járjon. Ezek szerintem egyértelmű törvénysértő intézkedések voltak. Lehet, és lesznek is következményei.
- Ugye, a Fidesz gyűjti az ilyen információkat évek óta. Nyomon kísérik, hogy mi történik azokkal az emberekkel, akiket jogsértés ért. Most is így lesz ez?
- Nyilvántartjuk, igen, nyilvántartjuk a jogsértéseket. Most is készítünk interjúkat, amelyeket aztán dokumentálunk a sértettekkel, és igyekszünk információkat gyűjteni arról is, hogy hol, kik voltak az intézkedő rendőrök, illetve a parancsnokaik.
- Van-e Önnek valamilyen elképzelése arról, hogy mit csinál a magyar rendőrség ebben a pillanatban? Nekem megütötte a fülemet: Ön úgy fogalmazott a beszédében, hogy miközben független állami szervezeteket magához hajlíthat...
- Lábhoz hajlíthat...
- Lábhoz hajlíthat...
- Hát, csicskáztat, magyarul. Bocsánat...
- A rendőrség...
- ... a kifejezésért.
- ... énbennem felmerült a kérdés: a rendőrség önként, kéjjel tesz olyan dolgokat, amik joggal sérthetik emberek jóérzését, vagy parancsra teszik ezt?
- Nézze, a saját személyes élményeimből, amik még a rendszerváltás időszakára mennek vissza, pontosan tudom, hogy minden erőszakszervezetben vannak olyan emberek, akiket nem a közjó iránti elkötelezettség, még csak nem is a családjuk el- és fenntartásának szüksége, vagyis hogy pénzt kell keresni valahol, és még ehhez érzik magukat leginkább lelkileg közel, tehát nem csak ilyen motivációk visznek embereket. Minden erőszakszervezetnél előfordulnak olyan emberek, akik az erőszakot szeretik, nem pedig az erőszak megakadályozását. Tehát egy rendőrség mindig ki van téve ilyesminek. Nyilván a magyar rendőrség is ki van téve ilyesminek. De azt állítani, hogy ők adnák a karakterét, ők rajzolnák meg az arculatát a magyar rendőrségnek, igazságtalan kijelentés lenne. Tehát szerintem, ha úgy tetszik, a csizmás rendőrök, tehát akik a munkát igazából elvégzik, azok zömében elkötelezettek a szakmájuk iránt. Még akkor is, hogyha a kelleténél talán fiatalabbak, átlagéletkorukat tekintve, mint amire szükség volna. De mégis azt gondolom, hogy az életkor nem áll szemben itt az elkötelezettséggel. A vezetőik tekintetében is azt gondolom, hogy nagyon kevés olyan ember van a rendőri vezetésen belül, aki önként és kéjjel szolgálja ki a mostani diktatórikus törekvéseket. Biztosan vannak ilyenek, de a rendőri vezetés általában nem ilyen. A baj inkább az, hogy el vannak bizonytalanítva. Magyarországon egy rendőr nem tudhatja, hogy a kormány, a rendőrség és a rend oldalán áll, vagy a bűnözők oldalán áll. Mert állandóan az a politikai közbeszéd alakul ki...
- ... mert ugye egy nagyon furcsa kettősség azt látni, hogy…
- Hát mindig mentegetik a bűnözőket.
- ... hogy egy tablóért elvisznek embereket, de az emberek félnek az utcára kimenni lassan.
- Hát, az a helyzet, hogyha meghallgatunk kormánypárti embereket arról, hogy ilyen vagy olyan bűncselekmény történik, akkor a végén mindig kiderül, hogy vagy fölmentik erkölcsileg az elkövetőt, vagy találnak valami körülményt, ez időnként lehet a származása is az elkövetőnek, ami miatt valahogy másképpen, megértőbben kéne viszonyulnunk a bűncselekményekhez, illetve a rendbontásokhoz. Tehát én azt gondolom, hogy az az érzet az emberekben, hogy a kormány mentegeti a bűnözőket, sok esetben mentegeti a bűnözőket, ez nem egy érzékcsalódás. Ez a valóságos helyzet. És azt gondolom, hogy a rendőrség teljesítménye ugrásszerűen javul majd, hogyha végre kapnak egy olyan belügyminisztert – és kell egy belügyminiszter, mert most nincsen, hanem egy zűrzavar van az államigazgatásban –, kell egy belügyminiszter, akit a rendőrök elfogadnak, tisztelnek, és akinek végrehajtják az utasításait. Illetve végrehajtják az irányszabó rendelkezéseit. És ugrásszerűen fog javulni a rendőrség teljesítménye, és azt gondolom, hogy a közrendet Magyarországon, ha nem is egyik napról a másikra, de egyik félévről a másik félévre helyre lehet állítani, és megkönnyebbülhetnek Magyarországon az emberek, eltűnik az a mostani félelem, amely a mindennapjainkat beárnyékolja.
- Még március 15-e. Feltűnően sokat hangsúlyozta, és ezt észre is vette egyébként a magyar sajtó, a baloldali része is, hogy Ön arról beszélt, hogy az elmúlt hét esztendőt Ön nem tekinti a rendszerváltás részének. Ez tulajdonképpen a szocialista párt, hát, hogy úgy mondjam, leporolásáról szólt. Használt Ön egy kifejezést… Egy nagyon fontos kifejezést. Ezt Ön hogyan értette? 
- Márminthogy restauráció.
- Restauráció. Ez visszatérés…
- A fiam meg is rótt. Azt mondta, hogyha ilyen szavakat mond az ember, ne csodálkozzon, ha a hallgatóság egy része nem érti, hogy miről beszél. Talán igaza is van.
- De értettem. De úgy kell-e érteni, ahogy ezt érteni lehet?
- Úgy kell érteni, ahogyan Ön értette. Ön a hallgatóság azon részéhez tartozik, aki egy politikai beszéd esetében nem ijed meg az ilyen természetű kijelentésektől se. Ha röviden elmondhatom, akkor ezt úgy gondoltam, és úgy gondolom, hogy természetesen nem a szocialista társadalmi rend restaurációjáról van szó. Mert akkor lenne közbiztonság, hiszen az volt, akkor lenne munka, mert hát az volt, akkor több lenne a bölcsőde, mert akkor több volt. Sorolhatnám tovább. Tehát nem arról van szó, hogy a szocialista rendet akarják restaurálni, hanem a szocialista hatalomgyakorlás diktatórikus rendjét akarják restaurálni. Tehát egy hatalmi restaurációval állunk szemben, amely megváltozott körülmények között, más díszletek között, hiszen most kapitalizmus van, és nem szocializmus, de a hatalom gyakorlásának a technikái révén, annak a lényegét tekintve, egy ugyanolyan rendszert akar felépíteni, mint amilyen kizárólagos rendszer volt az egypártrendszer időszakában az államhatalom negyven éven keresztül Magyarországon.
- ... sikerült Ön szerint?
- Szerintem nem.
- Tehát, amikor olyasmikről hallok, hogy nagy, multinacionális cégek vezetői, persze ez nem hivatalos, de hát azért ezt elmesélik az emberek, ez egy kis ország, például megtiltják azt, hogy egy március 15-ei várbéli nagygyűlésre elmenjenek az alkalmazottaik. Akkor szerintem itt tartunk.
- Szerintem itt tartunk. Tehát az, hogy központi diktátumok vannak egy demokráciában. Mondjuk, az egészségügy átalakításának megvitatásából kizárják az orvosokat meg az ápolókat meg a betegszervezeteket, és központi diktátumokat terjesztenek elő. Ugye, korábban a kommunizmus meg az egypártrendszer magasabbrendűsége jegyében tették ezt. Most meg a hozzáértés, a szakemberség, a reformok, a szakmaiság jegyében teszik ugyanezt. Csak ez egy technokrata megközelítés, de a lényeget tekintve hatalomgyakorlás szempontjából ugyanúgy antidemokratikus, mint a korábbi volt. Aztán hasonlóképpen ilyennek látom azt, hogy amikor már a gazdasági teljesítőképességét az országnak lerontják, akkor hiteleket vesznek fel, és a hiteleket arra használják, hogy a saját hatalmukat fönn tudják tartani. Ebbe bukott bele, ezért ment csődbe Magyarország és a magyarországi szocializmus a nyolcvanas évek végén. És ma ezért jutottunk újra a csődbe. És aztán a végén – mint minden ilyen diktatórikus hatalomgyakorlásra irányuló restaurációs kísérletnek a végén – eljutunk oda, hogy meg kell félemlíteni valamilyen módon az embereket. És ez történik ma Magyarországon.
- Miniszterelnök Úr, aktuálpolitika.
- Azt kérdezte, bocsánat, azt kérdezte, hogy ez megbukott-e. A kérdésre nem válaszoltam. Szerintem ez egy kísérlet, aminek most a végén járunk. Tehát erről a restaurációs kísérletről lassacskán elmondhatjuk, hogy ez nem járt sikerrel. Az emberek elutasítják, nem azért, mert Fideszesek, nem azért, mert radikálisok, nemzeti érzelműek, vagy polgári Magyarországot akarnának. Ezt a szocialista gondolkodású vagy értékválasztású emberek is elutasítják. Nem akarnak egy ilyen országban élni. Tehát szerintem ez a restaurációs kísérlet megbukott. Ezért vagyunk ma ott, hogy szerintem Magyarország túl van a megosztottság korszakán. Ezelőtt egy évvel még beszélhettünk ilyesmiről, ma már Magyarországon nincsen megosztottság. Az embereknek egy elsöprő többsége, messze az ötven százalék fölötti többsége, pártállásra való tekintet nélkül azt mondja, hogy változásra van szükség. Ilyen egység régen volt Magyarországon.
- Mi történik akkor, hogyha valóban lesz változás? Mégpedig úgy, ahogy az olajfák ágait-bogait rajzoló elemzők mondják? Figyeltem azt a levelet, amit Ön Fodor Gábornak írt válaszul arra, hogy miért nem támogatták Önök a bizalmatlansági indítványát az MDF-nek. Ugye, még meg se száradt a papír, hogy Bokros Lajos listavezető lesz, aztán megváltóként kezdték hirdetni 24 órán belül Magyarországon. Majd jött egy bizalmatlansági indítvány. Ha Önök akkor egy ilyen bizalmatlansági indítványt felvállalnak, nekem az volt az érzésem, hogy legnagyobb meglepetésre, hirtelen rendkívül sok szocialista akadt volna, aki, ha nem is magától, de mindenesetre megszavazta volna. És lehet, hogy pár hónapon belül Bokros Lajosnak hívnak egy új miniszterelnököt.
- Azt nem tudom megmondani, hogy mit tettek volna a szocialista képviselőtársaim, azt tudom Önnek elmondani, hogy bohócmutatványokhoz mi nem asszisztálunk. Tehát Bokros Lajos egyik nap EP-, európai parlamenti listavezető, mert ő tudja legjobban képviselni Magyarországot, az MDF-et, az MDF értékeit Európában, majd három nap múlva kiderül, hogy mégse kéne neki elmenni Brüsszelbe, itthon kéne miniszterelnökösködni. Most akkor döntsük már el, hogy mit csináljunk! Szóval, annyira nyilvánvalóan kilóg a lóláb. Annyira bohócmutatványszerű az egész, hogy ehhez komoly párt nem adhatja a nevét. Énszerintem ez a komolytalanság sorsára is jutott. Tehát ez a forgatókönyv szerintem már legfeljebb újságírói fantáziákban létezik.
- Nem hisz abban, hogy Gyurcsány Ferencet leveszik idő előtt? Pontosabban: ahogy megkapta a hatalmat, úgy át is adhatja, hogyha ezt le tudják játszani.
- Nézze, hát a szocialista pártnak megvan a joga ahhoz, hogy eldöntse, hogy az ő nevében, az ő értékeiket képviselendő kit milyen pozícióba helyez. Ezt a jogát a szocialista pártnak elvitatni nem lehet, hiszen a választásokon úgy, ahogy, de mégiscsak összegyűjtötték azt a mennyiségű szavazatot, ami ennek a jognak a megszerzéséhez szükséges volt.
- Mert ugye Ön azt írta Fodor Gábornak, bocsásson meg, Ön azt írta Fodor Gábornak, hogy nagyon fontos, hogy egy bizalmi válságot az emberek számoljanak fel. Itt választás kell, ezt kell a szocialistáknak elkerülni.
- Így van. Azt akarom mondani, hogy a szocialistáknak megvan az a joga, lehetősége, amiről beszéltem. Az ellenzéknek is megvan a lehetősége, hiszen az ellenzék ma többségben van a parlamentben, csak nem egységes, mert az SZDSZ nem akarja a parlamentet föloszlatni. Az MDF-et nem terheli felelősség ebben az ügyben. Az MDF és a Fidesz együtt a parlament föloszlatását szorgalmazta és kezdeményezte. Ha az SZDSZ odaállt volna, akkor már Magyarországon lassan túlesnénk a választásokon, de nem tették. A harmadik dolog, pedig ha kivesszük a pártokat, ez a legizgalmasabb végül is. Ez pedig az emberekről szól. Szerintem Magyarországon olyan mély válság van, hogy ezt a válságot megoldani egyetlen kormány sem képes csak hatalmi megállapodásokon keresztül. Kell hozzá az emberek közvetlen fölhatalmazása; egy erőteljes népi támogatás, a közbizalom. Ha ez nincs ott a következő kormány mögött, nem tudja kezelni ezt a válságot. Ezért már régen túl vagyunk azon, hogy hívják a miniszterelnököt. Már nem ez számít. Az egész csapatnak menni kell, az egész korszakot le kell zárni, és egy esélyt kell adni az embereknek, hogy ők jelöljék ki az irányt, amely mentén, amely felé haladva kell kezelni a következő kormánynak a válságot, illetve kormányoznia Magyarországot.
- Jó. Ön azt mondja, hogy mindenképpen választás szükséges. Sokan ezt úgy szeretnék érteni, hogy egy európai parlamenti választás. Noha most már szerintem az idő…
- Még beleférne…
- Nagyon határponton vagyunk..
- ... ha ugyanarra gondolunk mind a ketten, igen.
- Igen, igen. Hát sokan úgy akarják ezt érteni, hogy európa parlamenti választást egy füst alatt, parlamenti választásnak is…
- Ez lett volna a jó, ez lett volna az optimális. Most a költségekről nem beszélek, bár ez egy örökzöld téma, és egy választással két dolgon estünk volna túl. Tehát Magyarország szempontjából, a magyar emberek érdeke szempontjából a kívánatos ez lett volna. Ezt a lehetőséget elsősorban az SZDSZ miatt a magyar parlament elmulasztotta, mert az SZDSZ megvédte a mostani kormányt.
- Biztos, hogy ez elmúlott? Naponta számolgatják az emberek a forint...
- Még van egy hét, ami...
- Naponta számolgatják az emberek a forintárfolyamot. Minden józan elemző azt mondja, egyébként Ön is erről beszélt. Kétszer is: az évértékelőben is, és tulajdonképpen a március 15-ei beszédében is, hogy Magyarország olyan kritikus pillanatban van, amikor bármi megtörténhet. Ezt a lavinát a forint elindíthatja, és akkor a folyamatok kiszámíthatatlanok lesznek.
- Nézze, Magyarország praktikusan csődben van. Tehát az a helyzet, hogy az ország nem képes a saját működéséhez szükséges erőforrásokat előteremteni. Ez a helyzet. Ha képesek lennénk erre, akkor nem kellett volna a világban összekalapozni mintegy húszmilliárd eurónyi összeget. Ma Magyarországot egy külföldi hitel tartja lélegeztetőkészüléken. Ráadásul, miután a piacokon nem tudjuk eladni a magyar állam által kibocsátott papírokat, ezért nem is nagyon van más lehetőségünk. Ez az egyetlen lélegeztetőkészülék. Ennek nagyon súlyos következményei vannak, mert ha az ember csak egyetlen helyről juthat az éltető oxigénhez, akkor ki van szolgáltatva annak, aki ezt az ő számára nyújtja. Tehát Magyarország nagyon rossz helyzetben van. Praktikusan csődben, és egyúttal kiszolgáltatott helyzetben. Ezen változtatni kell. Egy új irányt kell venni Magyarországnak, ahol világossá teszi, hogy végre a saját lábára fog állni. Ez lehetséges, van ilyen gazdaságpolitika, amely Magyarországot ide elvezeti, különösen, ha az emberek is támogatják ezt. De ehhez egy politikai változásra van szükség.
- Miért van az a nagyon furcsa kettősség, ami Magyarországon zajlik? Hogy miközben Önöket állandóan azzal revolverezik, hogy a Fidesznek nincsen programja. Ugye, ezt már egészen személyeskedő módon a miniszterelnök… azt hiszem, tatabányai beszédében gyakorlatilag mást sem mondott. Aközben, mintha elbeszélnének egymás mellett, hiszen mi történt, amikor szó volt arról, hogy hogyan kell kezelni a gazdasági válságot? Önök elmondták, hogy mit kell azonnal meglépni. Ezek konkrét lépések voltak. De tettek ilyen javaslatokat. Érdemben ezzel nem foglalkoztak, ne ezt mondják. Mondjanak mást. Hogy lehet egyensúlyt teremteni?
- Hát a legszebb ebben... ha megengedi, ezt hadd mondjam el. A legszebb történet azért ebben mégiscsak az, hogy összeült, ugye, a nemzet nagy tanácskozmánya, Nemzeti Csúcs néven, valamikor október közepe táján, ahol én elmondtam, hogy az adókat mindenképpen csökkenteni kell, mert adócsökkentés nélkül nem fogunk tudni védekezni a válság ellen. Ott kaptam hideget, meleget – kormánytól is, néhány nagytőkéstől is. Mit láttunk három hónap elteltével? A nagytőkés urak is, meg a kormányzatokban is az emberek arról beszélnek, hogy a járulékokat, adókat csökkenteni kell. Minimum át kell rendezni, de inkább csökkenteni, mert egyébként a magyar gazdaság bajain nem lehet úrrá lenni. Tehát, a Fidesz rendre teszi a javaslatokat, amiért lekutyázzák, elnézést a csúnya szóért, ideológiailag botozzák, elmondják mindenfélének – minden vagyunk, csak rendes emberek nem –, majd néhány nap múlva azt mondják, hogy hát tényleg a Fidesznek volt igaza. Ezt meg ezt, ezt nem mondják, ezt csak gondolják, de egyébként ugyanazt kellene tenni, mint amit a Fidesz három-négy hónapja mondott. A baj az, hogy a világ olyan gyorsan változik, hogy három-négy hónap elszalasztott időt nem lehet utána már bepótolni.
- De Miniszterelnök Úr, mi ennek az oka? Mert az emberek, akik ezt látják, ezt a komédiát, azok elhűlnek. Tehát, amikor Önök azt mondják, hogy háromcsapás törvény kell. Pontosan látják az emberek, hogy miről van szó. Kivégeznek egy embert a nyílt utcán. Vagy volt ott rendőr, vagy nem, vannak erre szervek, akiknek ki kell deríteni.
- Lelőnek gyereket… Gyereket lőnek le.
- Igen. Tehát megdöbbentő dolgok történnek az országban. Az emberek érzik, hogy nulla közbiztonság – itt a háromcsapás törvény. Lehet azt mondani, hogy mi nem gondoljuk így. Lehet érveket felhozni, hogy miszerintünk miért nem, de nem foglalkozni vele, majd 24 órán belül azzal vádolni a másik oldalt, hogy ő nem mond konkrétumokat.
- Hát nézze, tehát, ugye, itt az történt a háromcsapás törvénynél, csak hogy mindenki ugyanabban a gondolatkörben legyen, aki hallgat bennünket, hogy napirendre se voltak hajlandók venni a parlamentben. Tehát nem azt mondták, hogy jó, vitassuk meg, aztán majd összemérjük az érveket, és döntést hozunk, hanem azt mondták, hogy nem veszik napirendre a legégetőbb magyar gondok egyikét orvosolni akaró kezdeményezést. Ez – nem tudok mást mondani – a régi, ez a restauráció, ez a régi rend lehelete, fuvallata, a régi rend csontkamráiból jövő fuvallat. Az ember azt gondolta, hogy ez a szél már nincs is. Ahol egyszerűen azt a politikát folytatják, hogy az ellenzék ugyan formálisan létezik, ugyan papíron van, szavazói is vannak, de egyetlen javaslatát sem veszik komolyan. Majd megvádolják másnap, hogy nincs neki javaslata. Most ez olyan dolog egyébként, amikor ezt teszik, mint hogyha egy rendőr az igazoltatásnál nem a sofőrtől, hanem az utastól kérné a jogosítványt. Tehát az ellenzéken számon kérni, hogy miért nem ad a kormánynak programot, egy nevetséges dolog. Hát a magyar élet legnagyobb problémája ma az, hogy van egy kormányunk, melynek nincsen programja. Beszél valamiről, nem is láttuk még a legutolsó válságkezelő programját, még pontosabban: időnként úgy nincs programja, hogy nem csinál semmit. Időnként meg úgy, hogy bemutat minden héten egy újabb programot. Tehát a lényeg az, hogy egyetlen komolyan vehető programja sincs. Az egész ország emiatt bénult. És eközben a nyilvánosság egy része meg a kormánypártiak is az ellenzéket támadják azért, hogy – úgymond – nincsen programja. Az egész egy abszurd, nevetséges helyzet. Nekünk van programunk egyébként, világosan tudjuk az irányokat, és amikor majd ott fogunk ülni a kormány mellett, akkor el is lehet kérni a jogosítványunkat.
- Mindez egyébként úgy történik, megmondom Magának őszintén, hogy állampolgárként, ha nem kell újságíróskodnom, akkor engem hihetetlenül nem érdekelnek az ezermilliárdok. És valószínűleg sok polgártársunk van, jószerint fel se fogják a számok nagyságát. Az sem nagyon érdekli az embereket, hogy hogy néz ki egy ország mérlege. Az sem nagyon érdekli az embereket, hogy milyen technika…
- Bár ezek nagyon fontos kérdések.
- Ezek nagyon fontos dolgok. De az embereket az érdekli, visszatérve az Ön példájához, hogyha én áldozat vagyok, akkor ne bűnösként vegyenek elő.
- Nézze, szerintem az emberek…
- Alapdolgoknak az életben kellene teljesülniük.
- Szerintem az emberek nagyon sok olyan kérdést képesek megérteni, amiről a politikusok azt gondolják, hogy úgy sem értik az emberek. Azonban ezek alapvetően nem szakkérdések. Mert most egy ember voksának, politikai döntésének kialakításához nem az szükséges, nem az a szükséges információ, hogy most akkor az adócsökkentés hatszázalékos lesz, hét vagy nyolc, hanem a lényeg az, hogy évek óta nyúznak bennünket, és emelik az adónkat, és valaki azt mondja, hogy ez nem szükségszerű, hogy így legyen. Az adókat inkább csökkenteni kéne. És személyesen vállalja, mint ahogy én vállalom, meg a Fidesz vállalja, hogy meg is fogja tenni: adókat fog csökkenteni. A közbiztonságnál sem az az érdekes, hogy most akkor háromezer új rendőr kell vagy háromezer-kétszáz. Lényeg az, hogy néhány ezer új rendőr kell. És mi vállaljuk, hogy ezeket munkába is fogjuk állítani, és rend lesz az országban, és a védelem joga mindenkit meg fog illetni – bőrszínre, fajra, származásra, szociális helyzetre való tekintet nélkül. Mindenkit meg fog illetni a védelem joga, és a rendőrség az emberek oldalán fog állni. A politikusok pedig bátorítják a rendőröket abban, hogy a bűnt üldözzék, az ártatlanokat pedig védjék meg. És sorolhatnám tovább ezeket az irányokat. Szerintem ezeket az irányokat érdemes bemutatni az embereknek, és ha eldöntötték, hogy a mi általunk javasolt irányba kell fordítani az ország szekerét, akkor mi állunk rendelkezésre; itt vagyunk, és el fogjuk végezni a munkát.
- Ön hogyan néz a közeljövő politikai rendszerre? Ha a beszédeit elemzi az ember, akkor persze ezek nagyon lelkesítő beszédek. Nekem ezek azért furák voltak. Nagyon sokan nyilatkoznak úgy, vagy nagyon sokan érzik úgy, hogy tulajdonképpen olyan helyzetben van ebben a pillanatban a szocialista párt és a Gyurcsány-kormány, hogy innen választást nyerni egy kisebbfajta varázslat. Én viszont úgy érzem, hogy Ön ennyire nem biztos még ebben.
- Én egyáltalán nem. Tehát én azt gondolom, hogyha a magyar polgári oldal vagy nemzeti oldal, amit közönségesen jobboldalnak szoktak nevezni, azt hiszi, ezt a választást megnyerte, akkor nagyon téved. Ezt a választást akkor nyertük meg, hogyha mindenki, aki változást akar, elment választani. Egész addig nem. Ráadásul azért az ellenfél kétségkívül borzalmas teljesítménnyel rukkol elő, tehát az ország állapota indokolja a változást, de mi is tudunk hibázni. Hát, ha mi nem értjük meg, a változást akaró emberek nem értik meg, hogy a következő választás nem ideológiákról szól, meg nem sokszínűségről szól, hanem arról, hogy az országnak legyen egy hatékony, ütőképes, működőképes kormánya, amelyik kivezet bennünket ebből a helyzetből. Tehát ha nem az egységre szavaz, ha nem lesz jobboldali nemzeti polgári egység, hanem szanaszét fogunk szavazni, megosztjuk a szavazatainkat, akkor szerintem a kormányváltás elmaradhat. És a szocialisták maradhatnak. Tehát én a demokráciáról mindig azt mondtam, hogy az veszélyes üzem. Ugye, abban az értelemben, hogy a demokráciában mindig azon múlik, amit az egyes ember vállal. Ha nem megy el, mert lusta, ha otthon marad, ha közömbös, ha nem alakít ki álláspontot, annak meg fogjuk fizetni az árát mindannyian. Ő személy szerint is, de közösen is. Ezért mindenkinek, szerintem mérlegelni kell a helyzetet, el kell menni választani. Én a részvételt tartom a legfontosabbnak. És akik pedig változást akarnak, azokat arra biztatom, hogy csak egy irányba szavazzanak, és egy jövendőbeli kormányra, kormányerőre adják le a támogatásukat. Ez ma még nem evidencia. Nagyon sokan ezt nem pontosan így gondolják, talán még föl sem mérték.
- Mi fog történni akkor, hogyha marad ez a stratégia, amiről már az előbb is beszéltünk. Ugye, ha valakinek nem jut eszébe semmi, ezt már az óvodában meg az iskolában is játszottuk, akkor azt mondja, hogy neked se, illetve a másik oldalnak se. Nemcsak nekem nincs eredeti ötletem, nekem se, vagy ha neked van, akkor állj elő vele. És ha előálltál, akkor majd én ezt mondom, hogy ez nem jó megoldás. Tehát hogyha ez a játék fog menni, és közben Magyarország szépen lassan ebben az agóniában csúszik le, hát, elég veszedelmes szintre. Ugye, ezt be szokták árazni ma már. Ez 350 forintos euróárat jelent. Ez az állapot. Ez a lelkiállapot. 
- Minimum.
- Minimum. Akkor mi fog történni?
- Nézze, először is természetesen, miután a politika már nem ismer határokat, tehát pontosan ismerhetjük, hogy zajlik egy kampány Amerikában, mi történik Németországban, vagy éppen Spanyolországban, ezért bátran mondhatom Önnek azt, hogy ez egy ismert trükk a nemzetközi szakmában vagy a szakmánk nemzetközi színterén, hogy egy tehetetlen, kudarcot vallott, a teljesítményével elszámolni nem képes kormány ellenzéket kezd játszani. Tehát ahelyett, hogy elszámolna azzal a néhány évvel, amit a hatalomban töltött, elszámolás helyett megtámadja az ellenfelet, és úgy tűnik, mint hogyha a leendő, a siker küszöbén álló erő lenne már szinte a kormányzópárt, ők meg az ellenzék. Ez egy ismert trükk. De ugyanúgy ismert az is, hogy kell az ilyesmit kivédeni. Tehát sosem szabad az ellenfél ravaszkodásától, álságos, föltételezett álságos mivoltától megijedni, hanem tudni kell, hogy ez egy olyan bajvívás, ahol minden támadásra van védekező mozdulat is, csak azt meg kell tanulni, el kell sajátítatni, és jól kell művelni. Tehát, ha a magam szakmája szempontjából, ha szabad így fogalmaznom, nem látom okát annak, hogy megijedjünk azoktól a trükköktől, amiket kormányzás helyett ma a Magyar Szocialista Párt bevet a magyar politikában. A legfontosabb azonban, és mindig ide fogunk visszajutni, az az emberek tisztánlátása. És itt egyszerű dolgokról van szó. Szóval nem az a kérdés, hogy kinek van jobb programja: a szocialistáknak, vagy a Fidesznek? Nem ez a kérdés. Hát itt vagyunk, ahol vagyunk. Nem sorscsapás, hogy idejutottunk. Ide vezettek bennünket az ország vezetői, ide juttatták az országot. Végrehajtottak egy programot. Vagy azt, amit ígértek, vagy nem. Ez most már másodlagos. De végrehajtottak egy programot, amelyet a valóság osztályozott. Itt vagyunk: megbukott, kudarc, vége van, erről nincs mit beszélni, változtatni kell, egy új irányba kell elindulni. Méghozzá új emberekkel. Tehát én azt gondolom, ha ilyen egyszerűen és világosan rá tudunk tapintani a dolgok lényegére, akkor a kommunikációs trükkök meg ilyen importált ravaszkodások kevésbé fognak majd a derék magyar választópolgárokon.
- Ha a Miniszterelnök Úr tudná azt, hogy hány kollegám biztatott arra, hogy azt mindenképpen kérdezzem meg Öntől, hogy tisztában van-e azzal az ellenzék, hogy változással, vagy van, aki azt mondja, hogy változás nélkül is, lehetetlen megúszni a csibészségeket igazságtétel nélkül. És hogy tisztában van-e azzal Ön vagy a Fidesz, hogy amennyiben a dolgok elhúzódhatnak a végtelenségig, és kileng az inga, és megcsúszik a stabilitás, akkor az emberek – magyarul az utca – átveheti az irányítást. Ön tart egyébként egy ilyen verziótól?
- Nem tartok tőle. Nézze, én fölesküdtem az Alkotmányra, az alkotmányos rend keretein belül próbálok segíteni az országon, de hát tudomásul kell venni, hogy ebben a pillanatban az alkotmányosság határait súroló eszközökkel, a politikai ésszerűség határain messze túl hergelik, idegesítik az embereket, és feszítik a húrt azok, akik hatalmon vannak. Én mindenkit arra kérek, hogy az alkotmányosság keretein belül adjon erre választ. De, ha nem így történik, hát tudomásul kell vennünk, hogy hát mindenhatóak nem vagyunk.
- De annak Önök is az áldozatai lehetnek.
- Hát könnyen. Azért mondom.
- Tehát ezt úgy szokta mondani a köznyelv, hogy na, akkor elkergetnek mindenkit, és akkor elkergetik a Fideszt is.
- Így van, juthatunk erre a sorsra. Tehát én... de ettől sem kell megijedni. Persze, elkergetnek majd esetleg bennünket is, de másnap reggel is van élet: valakinek azért, aki ért hozzá, előbb vagy utóbb programot kell adni az ország számára. Annak a kivitelezésében részt kell venni. Én általában azt javaslom, hogy a néptől ne féljünk. Az alkotmányos rend ma nem azért recseg-ropog, mert a nép kívülről feszegeti, hanem azért, mert az alkotmányos rend ebben a pillanatban a kormányt védi, és nem a népet: a kormányt védi a néppel szemben. A nép ezt jól tűri – azt kell mondanom. Tehát az a fegyelmezettség, alkotmányos, tán alkotmányos rend iránti elkötelezettség, az ilyen államalkotó nemzetekre jellemző viselkedés, ahogyan a magyar nép tűri ezt, és nem rombolja le a saját leendő alkotmányos rendjét csak azért, hogy túljusson egy mostani nehéz szituáción, tiszteletre méltó. Tehát én csak az elismerés hangján tudok beszélni arról, ahogy az emberek viszonyulnak a mostani helyzethez, de, hogy meddig lesz ez így, azt nem tudom megmondani. Amit én tudok mondani, az az, hogy van egy lehetséges ösvény, egy út, amire mindannyian közösen ráléphetünk, egy polgári-nemzeti változást akaró emberek egységét jelentő út, ahol egy jelentős irányváltást tudunk végrehajtani, amelynek, hogy válaszoljak az Ön kérdésének első felére is, amelynek fontos állomása és része lesz a számonkérés. Most a számonkérés szó, az persze nem a... az egy ilyen félelmet keltő dolog. Mert, ugye, számonkérő szó, számonkérő szék, meg az a rendkívüli eljárások, ugye...
- ... komoly zsarolási potencia is a Fidesszel szemben.
- Hát de az a kisebbik baj. De, ugye, a kommunisták azért ezt az egész dolgot lejáratták. Hát azért 1945-46-47-ben mindenfajta különbíróságokon állítottak föl számonkérő-székeket. Aztán 56 után is, hát, lábbal tiporták a jogrendszert, amikor a forradalmárokat, ugye, elítélték. Tehát azért Magyarországon a számonkérés meg az elszámoltatás – okkal – nagyon sok emberben inkább félelmet és riadalmat keltő kifejezés. Ezért én nem is ezeket a szavakat használom, hanem a politikai felelősség megállapítását. Tehát az nem lehet, azt nem fogadhatja el az ország, hogy jönnek vezetők, tönkreteszik az országot, elkövetnek jogsértéseket, vagy hagyják, hogy jogsértések történjenek egy országban, elvesztik a választást, és mintha mi se történt volna. Ez nem fog menni. Tehát itt a politikai felelősséget újra kell értelmezni. A politikai felelősség jogi felelősség is. Időnként anyagi és büntetőjogi felelősség is, amit vállalnia kell annak, aki egyébként vállalja a politikai kormányzás lehetőségét. Ennek én is tudatában vagyok. Én is vállaltam, amikor 2002-ben elvesztettük a választást, akkor velünk szemben megindítottak százat meghaladó eljárást. Azokat mi egyenként végigharcoltuk, hogy a magunk igazát megvédjük. A következő kormány nem mondhatja azt, hogy ez antidemokratikus. Igenis, különösen a látványos és nagy bűncselekményeket, amit nem derítettek föl, de amitől hangos az ország, ezeket egyenként ki fogjuk vizsgálni, nagy nyilvánosság előtt, és mindenki láthatja, hogy a felelőtlenség korszaka véget ért, és a politikába is beköszöntött a felelősség időszámítása.
- Egy perc, 30 másodperc maradt a csemegére. Ön az évértékelő beszédében egy számomra nagyon izgalmas mondatot mondott. Többet. A fő üzenet nagyon izgalmas. Ön egész egyszerűen egy új világrend beköszöntéről beszélt, és azt mondta, hogy miután Ön szerint újraosztják a politikai és gazdasági pakliban a kártyákat, egy olyan ország, amelyik nagyon lent van, ha jól megérzi az irányt, ebből jól jöhet ki.
- Szerintem így áll a helyzet. Tehát a dolog úgy fest, hogy a világban nagy átrendeződés zajlik. A gazdaságban is, és ez meg fog mutatkozni a katonapolitikai erőben is. Mindenfajta újabb erők fognak fölemelkedni, hagyományos erők fognak lejjebb kerülni. Szerintem Közép-Európa számára ez az átrendeződés jó hír. Ugyanis Nyugat-Európa nem fogja tudni állni a versenyt Közép-Európa nélkül a fölemelkedő új hatalmakkal. Tehát Nyugat-Európának szüksége van egész Európára, benne Közép-Európára is. Tehát együtt kell haladnunk, vagyis a fejlődés lehetőségéből nekünk is részesednünk kell. Nagyobb arányban, mint ahogy eddig ezt Nyugat és Kelet között elosztották. Első jó hír. A második jó hír, hogyha nincs pénzed, gondolkodj! Ugye, ez egy régi szabály. Ez Magyarország esetében gyakran igaz. Most különösen. Tehát gondolkodni kell. Meg kell érteni, hogy milyen változások lesznek. Én úgy érzem, hogy ezt nagyjából értjük. Látjuk, ha időben kapaszkodunk fel a vonatra, akkor még jó helyet fogunk kapni a kupéban. Ha várakozunk, akkor még a szerelvényhez sem tudjuk odakapcsolni a magunk kupéját, illetve nem tudunk fölugrani még a szerelvény utolsó ajtajához sem. A lényeg, hogy itt az államnak és a gazdaságnak, az államnak és a piacnak egy új egyensúlya jön majd létre a világban. A kapitalizmusnak az a formája, amit ismertünk, meg fog változni, és Magyarország ezeket a döntéseket, hogyan kell jobb egyensúlyt létrehozni az állam, az állam ellenőrző szerepe, az állam tekintélye egyfelől, és a piac versenyképessége között másfelől. Ebben mi gyorsabban haladhatunk, mint mások, mert ez nem pénzkérdés, hanem elsősorban ész, kormányzóképesség és tetterő, tettrekészség kérdése.
- Orbán Viktor miniszterelnök úr, köszönöm, hogy elfogadta a meghívásunkat.
- Köszönöm a lehetőséget!


orbanviktor.hu
