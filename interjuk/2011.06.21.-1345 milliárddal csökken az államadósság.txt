1345 milliárddal csökken az államadósság
2011.06.21.

            A Kossuth Rádió 180 perc című műsorában Csűrös Csilla beszélgetett Orbán Viktorral.
        


- Fél nyolc múlt négy perccel, köszöntöm a 180 perc stúdiójában Magyarország miniszterelnökét, Orbán Viktort. A ma reggel 8 órakor kezdődő kormányülésen fontos döntés születik, egy lépésben 4 százalékkal, 81 százalékról 77 százalékra, azaz nagyjából ezermilliárd forinttal csökkentik az államadósságot. Ahogy ezt már a múlt héten is jelezte Miniszterelnök úr Belgrádban újságírói kérdésre. Hogyan, mitől nyílt erre lehetősége Magyarországnak és miért olyan fontos, miért sorsdöntő számunkra ez a 4 százalék?

- Először is engedje meg, hogy tisztelettel köszöntsem én is a hallgatókat. Valóban szokatlan kormányülésre készülünk. Az elmúlt 8-9 évben kormányüléseken, ha az államadósság szóba került, akkor olyan döntések születtek, amelyek növelték Magyarország adósságát. Az adósság pedig egy borzalmas dolog. Ha a gazdaság jól megy, akkor persze ez nem tűnik föl olyan nyilvánvalóban. Azonban amikor a gazdaságban a dolgok rosszul mennek – és ma az egész világban, de különösen a nyugati világban rosszul mennek –, akkor hirtelen agyonnyomja az embert az adósság. Fuldoklik tőle az ember. Régi bölcsesség, hogy egy országot kétfajta módon lehet leigázni: karddal és adóssággal. Magyarország ebből a szempontból ma egy leigázott országnak számít. Tehát ha vissza akarjuk nyerni a szabadságunkat, a függetlenségünket, ha a saját lábunkra akarunk állni, ha a saját életünk urai akarunk lenni, akkor az államadósságot radikálisan csökkenteni kell. Ami a számokat illeti – túl azon, hogy kilenc év után végre egy ilyen kormányülésen is részt vehet az ember –, a következőképpen fest: 1345 milliárd forintot fogunk most kivonni az államadósságból, ennyivel csökkentjük az államadósságot. 81 százalék. Az éves nemzeti össztermék 81 százalékán áll ma az adósság, és ezt csökkentjük le 77 százalékra, ami látszólag 4 százalék, de valójában százalékpont, ha százalékban számolunk, akkor 5 – de ez most talán mellékes. Ami a múltat illeti, ugye, 2002-ben 52 százalékon állt az államadósság; akkor vesztettük el a választást. Jöttek új kormányok, és 2010-ben, mikor minket visszahívtak a magyar választópolgárok, akkor már 81 százalékon állt az adósság, ami azt jelenti, hogy tulajdonképpen 50 százalékával megnőtt, ami a nyolcvanas évek második felét követően a második nagy trauma a magyar gazdaságban. No, hát a dolog így fest. A magán-nyugdíjpénztári rendszer átalakításakor vállaltuk azt, hogy a magán-nyugdíjpénztár átalakításából származó forrásokat az államadósság csökkentésére fogjuk fordítani. Ennek első lépése az, amit mi most megteszünk. A jelentőségét pedig az adja, hogy ez valójában egy gazdasági fordulat. Tehát most fejeződik ki először igazán érthető, világos formában az, hogy volt értelme az elmúlt egy év erőfeszítéseinek. Gazdasági fordulat történik Magyarországon, ennek nyilvánvaló jele, hogy az adósság többé nem nő, hanem csökken, belépünk a stabil államadósság-csökkentés korszakába. 

 - Azt mondta, első lépés, ezért is kérdezem, hogy vajon várhatók-e további lépések? Ráadásul, ugye, a Széll Kálmán Tervben is az szerepel, hogy 2014-re 65-70 százalékra akarja levinni Magyarország az eladósodottságának a mértékét. Tehát várható-e újabb nagy mértékű, egy lépésben megtett adósságcsökkentés?

- Engedje meg, hogy fölidézzem, hogy a kormány fölfogása szerint az államadósság ellen háborúban állunk. Az államadósság nem egy probléma vagy kihívás vagy feladat, amit meg kell oldani, hanem egy igazi ellenség. Tehát vannak olyan dolgok az ember életében, amit, ha ő nem győz le, akkor az fogja őt legyőzni. Na most, az államadósság tipikusan ilyen. Ha mi ezt nem győzzük le, akkor az fölzabál bennünket, elviszi minden pénzünket. Hogy a hallgatók is érthessék, Magyarországon ma az adónkból, tízforintnyi adónkból hét forintot államadósságra, törlesztésre fordítunk. Ez azt jelenti, hogy az a hét forint nem az egészségügybe, nem az oktatásba, nem a nyugdíjba, nem a gyerekek megsegítésére megy, hanem elviszik azok a hitelezőink, akik korábban pénzt adtak nekünk. Tíz forintból hetet. Erre mondom én azt, hogy ebből ki kell jönnünk, mert ez agyonnyom bennünket. Tehát ellenségként kell tekinteni az államadósságra, és a csatákat pedig meg kell nyerni. Ez az első nagy csata. Arra a kérdésre, hogy lesz-e második csata, ahol ismét lesz esélyünk győzelmet aratni, arra azt tudom mondani, remélem, hogy lesz. Én úgy tervezem, a kormány úgy tervezi, hogy az ősz elején még egy nagyobb adósságcsökkentő lépésre sor kerülhet, s aztán 2012-ben ezt folytatni kell. Az alkotmány, az új alaptörvényünk egyértelműen beszél: 50 százalék alá kell vinni, a mindenkori éves nemzeti össztermék 50 százaléka alá kell vinni az államadósságot. Ennek az ütemezése, hogyan történik meg a mai 81 százalékról, erről majd még az ősszel törvényt fogunk alkotni, amelyet a következő években a mindenkori kormányoknak be kell majd tartaniuk.

 - Ebben a folyamatos háborúban, amelynek első csatanyerésének pillanatában beszélgetünk itt a „180 perc” stúdiójában, hogyan illeszkedik Magyarország helyzete a nemzetközi helyzetbe? Gondolok itt a görög krízisre, gondolok a válságban lévő spanyol, portugál, ír gazdaságra, vagyis arra, amit Miniszterelnök úr is említett, hogy Európa nyugati fele folyamatos adósságteherrel, gazdasági válsággal küzd. Magyarország játéktere nagyobbá válhat ezáltal?

- Válhat, hogyha jól tesszük a dolgunkat. Ugye, mindannyian ismerjük a rossz meg a jó fogyókúra közötti különbséget. Ugye, a rossz fogyókúra az, amikor az ember elhatározza, hogy most pedig aztán rendbe rakja magát, egy-két hétig ki is tart, és aztán, ha az életmódját nem változtatja meg, akkor visszatér ugyanoda, ahonnan elindult, csak közben depressziós is lesz, mert egy nagy kudarcélménnyel gazdagodott. Tehát Magyarországnak arra van szüksége, hogy ne csak egy-egy lépésben csökkentse az államadósságot, amit most megteszünk, hanem közben minden olyan dolgot átalakítson Magyarországon, amely egyébként újratermeli az adósságot. Tehát nem tudunk szociális segélyt adni életerős embereknek, hanem helyette munkát kell nekik adni. Nem tudunk extraprofitot fizetni a gyógyszergyártóknak, mert Magyarországnak szüksége van arra, hogy pazarlás ezen a területen ne történjen. Nem tudunk életerős embereknek nyugdíjat fizetni, miközben ezzel azt kockáztatjuk, hogy egyébként aki tisztességgel végigdolgozta az életét, nem jut megfelelő nyugdíjhoz. Sorolhatnám tovább. Tehát az ország átszervezése azt a célt szolgálja, hogy ne egy rossz fogyókúrának legyen áldozata Magyarország – ezt hívják egyébként megszorításos politikának –, hanem helyette átszervezzük az országot, egy életmódot váltunk, amelynek segítségével mindenki egészségesebb, jobb teljesítményre képes és sikeresebb, reményeink szerint egyúttal boldogabb is lehet majd. Ami a nemzetközi összehasonlítást illeti: ez a 81 százalékról 77 százalékra történő csökkentés – ez világrekord. Nincs tudomásom arról, hogy az elmúlt 10-15 évben bárhol a világon ilyen arányú adósságcsökkentést hajtottak volna végre. Sőt, épp az ellenkezője történik ma a nyugati gazdaságban, szinte minden országban. Van néhány kivétel, velünk együtt is úsznak még néhányan, de a nagy többsége az európai uniós államoknak éppen adósságnövekedési korszakot él. Az Európai Unión belül az átlag 80 százalék fölött van, és növekszik. Tehát a legerősebb gazdaságok is közel vannak a 90-100 százalékos államadósság-mértékhez, ami aztán, mint mondtam, megfojtja az országot. Leigázzák, elveszti a függetlenségét. Ha a görögországi híreket nézi az ember, akkor csak egy dolgot kívánhat a saját hazájának: soha ne kerüljön Magyarország, és ne kerüljenek a magyar emberek olyan helyzetbe, mint amin most keresztülmennek a görögök. 

 - Ebben az eddig sikeresen vívott gazdasági szabadságharcban elképzelhető, hogy ez olyan következményekkel jár Magyarország számára, hogy olcsóbban, könnyebben tud hitelt felvenni, tehát több pénzt lehet majd ezáltal az átalakításra fordítani?

- Először is, ha a kedvező következményeket vesszük számba, azt kell említenem, hogyha csökken az államadósság, akkor a következő évben már kevesebb kamatot kell fizetni. Hiszen nyilván 77 százaléknyi adósság után kevesebb a kamat, mint 81 százalék után. Ahogy csökken az államadósság, az éppen aktuális költségvetésből annál kevesebbet kell erre a célra fordítani. Vagyis magyarul több marad jobb, más célokra. Másfelől pedig olcsóbban jutunk forrásokhoz. Ez úgy van, mint a magánéletben. Tehát ha bekopogtat Önhöz egy ember a szomszédból, akinek kölcsönre volna szüksége, és arról beszélnek, hogy Ön ad-e neki vagy nem, akkor Ön aszerint fog dönteni, hogy egyébként úszik-e az adósságban, vagy nem. Mert ha nyakig úszik az adósságban, vagy már a feje búbjáig ér, akkor nem szívesen fog neki pénzt adni. De ha egyébként egy rendben lévő költségvetéssel gazdálkodó családfőről van szó vagy asszonyról, ami időnként ugyanaz, és ő kér Öntől pénzt, akkor jó reményei lehetnek arra, hogy valóban vissza is fogja adni. Na most, ugyanígy történik, ugyanígy zajlik az élet akkor is, hogyha nem magánszemélyek, hanem államok a szereplői egy ilyen történetnek. Tehát jobb kondíciókkal, jobb föltételekkel jutunk majd forrásokhoz a magyar gazdaság számára.

 - És vajon Magyarország életviszonyaival hogyan függ ez össze rövid vagy hosszabb távon? Hiszen mindannyian szeretnénk nagyobb biztonságban egy kicsit könnyebben élni, mikor érezhető ez majd a hétköznapokban?

- Folyamatosan és nem mindenkinek az életében egyszerre. Tehát vannak, akik hamarabb jutnak levegőhöz, és vannak, akik pedig később.  De a kormánynak az a dolga, hogy senkit se hagyjon az út szélén, hanem minden társadalmi csoport számára nyújtson olyan lehetőséget, amelyet ők meg tudnak ragadni. Szeretném aláhúzni, hogy én, illetve a mindenkori kormány senkinek az életét nem tudja megváltani, nem tudja megváltoztatni. Tehát mi nem vagyunk abban a helyzetben, hogy bárkit boldoggá tegyünk. Ezt a kommunisták szokták gondolni a saját rendszerükről, hogy az a dolguk. A mi dolgunk – egy polgári kormánynak, egy nyugati, egy európai kormánynak az a dolga –, hogy lehetőségek nyíljanak az emberek előtt, amit aztán ők saját maguk meg tudnak ragadni. Mert, ugye, mi abban hiszünk, hogy mindenki a saját életének az ura, és ő tudja legjobban megmondani, hogy neki mire van szüksége. Ezért próbálunk segíteni a devizahiteleseken, egy másik programban próbálunk segély helyett munkahelyeket teremteni az emberek számára, egy harmadik helyen próbáljuk csökkenteni az adókat, hogy aki dolgozik, úgy érezze, hogy nem megbünteti az adórendszer, hanem támogatja őt, próbálunk majd új óvodákat nyitni annak érdekében, hogy akik dolgozni akarnak, de gyermekük van, vissza tudjanak menni dolgozni. Tehát minden társadalmi csoport számára próbálunk lehetőséget nyitni. Én ezt tekintem a kormány hivatásának.

 - Háromnegyed nyolc lesz mindjárt, és Önnek indulnia kell a kormányülésre. De azért egy mondatban kérem, értékelje az elmúlt fél év magyar soros elnökségi munkáját, amely viharos ellenszélben indult, de olyan eredményeket tudott felmutatni, amely feltehetően változtat Magyarország megítélésén.

- Szerintem az elnökség a szempontból hasznos és történelmi szempontból is előnyös volt Magyarország számára, a magyar emberek, közöttük a magyar kormány tagjai is, megtapasztalták, hogy ki kell állni a saját érdekeink, a saját döntéseink, a saját szempontjaink mellett. És ha kiállunk a saját döntéseink mellett Brüsszelben, Washingtonban vagy éppen Moszkvában, akkor az eredményre fog vezetni. Az elmúlt fél év a magyarok érdekei melletti kiállás jegyében telt el. Úgy, hogy közben egyébként számos európai ügyben előrejutottunk. Tehát azt tudom mondani, hogy a politikában, bár a választópolgárok számára ez könnyen lehet, hogy meglepő, a tények még mindig számítanak. Legalábbis a nemzetközi politikában. Ugyan vannak olyanok, akiknek nem tetszik az, ami Magyarországon történik, de, Istenem, nekünk sem tetszik minden, ami Európában történik. De a teljesítményt, az eredményeket, Horvátország csatlakozását, az energiaügyről szóló megállapodást, a Duna-stratégia elfogadását, az európai romastratégia megalkotását, a gazdasági kormányzás érdekében tett lépéseket, amelyek konkrét eredmények, mindenki elismeri. Tehát nem kell megijedni a vitáktól. Van olyan, hogy az ember vitatkozik, kiáll a saját érdekei mellett, és közben elismerik a teljesítményét.

 - És ez talán minden magyar ember számára örömteli lehet, hogyha a hazájának a presztízse növekszik a világban.

- Igen. A legfontosabb az, hogy ne szolgamódon gondolkodjunk, és ne állandóan igazodni akarjunk mások elvárásaihoz, hanem azt tegyük, ami nekünk, magyaroknak az érdekünk, és amiről hisszük, hogy jót fog tenni Magyarország jövője szempontjából.

 - Köszönöm a beszélgetést Magyarország miniszterelnökének, Orbán Viktornak, aki máris indul a kormányülésre, és akivel arról a nagy jelentőségű államadósság-csökkentő lépésről beszélgettünk, amelynek során 4 százalékkal, 81 százalékról 77 százalékra, csökkentik az államadósság mértékét. Köszönöm a beszélgetést, viszontlátásra!


orbanviktor.hu
