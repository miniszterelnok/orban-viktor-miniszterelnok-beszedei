Másfél millió munkahellyel lett kevesebb
2010.02.8.

            A Magyar Televízió Ma Reggel című műsorában Süveges Gergő beszélgetett Orbán Viktorral.
        


- Orbán Viktor a vendégünk, a Fidesz elnöke. Jó reggel kívánok!
- Jó reggel kívánok!
- Arra gondoltam a hétvégén, hogy nyitok egy Facebook-oldalt, ahol felteszem a kérdést, hogy mit kérdezzek ma reggel Öntől, de aztán erről letettem.
- Működik pedig…
- Ha nem lenne kampány, akkor Önnek sem lenne Facebook-oldala, ugye?
- Hát, később lenne – inkább azt mondanám, mert a folyamat nem feltartóztatható. Tehát ha Ön most hirtelen rákapcsol a francia, a német, az osztrák pártvezetők honlapjaira, akkor mindenhonnan jönnek a hírek, hogy Facebookjuk van, még a számot is tudom, de nem untatom Önöket ezzel, hogy kinek mennyi híve akad – mondjuk Merkel kancellárnak vagy Sarkozy elnöknek. De a dolog lényege az, hogy hiába vagyunk már idősebbek, ugye, a tinédzserkorból kinőttünk, mégis ez egy olyan kommunikációs eszköz, amelyet nem lehet nem használni. Tehát ha valakinek tervei vannak a jövővel, akkor nem zárkózhat el az új dolgok elől. Ez az én fölfogásom, és ezért alkalmazkodni kell.
- Blogolni is fog?
- Hát ezek után… Minden hangszeren nem kell játszani, azt gondolom. Tehát van egy honlapom, most egy újat fogok indítani a napokban, meg van egy Facebook. Azt gondolom, hogy a képességeimet ez nagyjából kimeríti.
- A hétvége beszédtémáit természetesen meghatározta a pénteki… évértékelő beszéd, országértékelő beszéd? Mert mondanak itt mindenfélét, de igazából ez jövőbe mutató beszéd volt.
- Nehéz dolog ez az egész műfaj, ugye, tizenvalahány évvel ezelőtt hoztam létre – elnézést, ha szerénytelenül hangzik – ezt a műfajt.
- Meghívásra.
- Nem a saját kútfőből pattant ez ki, hanem ez egy létező műfaj Amerikában, a bajoroknál úgy hívják, hogy hamvazószerdai beszéd, de Kohl kancellár is használta. Tehát ez a Polgári Együttműködés Egyesületnek a kezdeményezésére így bejött Magyarországra is. Én része voltam a gondolatnak, hogy ez létrejöjjön, és azóta ez működik. Ugyanolyan műfaji bizonytalanságokkal, mint ahogy Amerikában vagy Németországban. A múltról is szól, a jelenről, meg mindig a jövőről.
- A kritikusok meg leginkább azt mondják, hogy semmiről sem szólt. Merthogy konkrétumokat nem mondott, hanem üres frázisokat puffogtatott. Azt is mondják, hogy az eddigi beszédeiből ollózta össze ezeket a bizonyos szlogeneket, amelyeket elénk tárt negyvennyolc percben.
- És kik mondják ezt vajon?
- Hát mondanak elemzők is ilyeneket, meg természetesen mondanak pártpolitikusok is. 
- Na jó, de a pártpolitikusokkal kevésbé érdemes foglalkoznunk, mert az mégsem várható el tőlük, hogy azt mondják, hogy „micsoda jó beszéd volt, nem is indulunk a választáson, hadd nyerjen a Fidesz!” Azért ez talán túlzás lenne. Tehát a pártpolitikusoknak az a dolguk, hogy előre programozható kritikákat mondjanak. Ha megkérdeztek volna a beszéd előtt, hogy mit fog mondani egyik vagy másik párt, akkor nagy valószínűséggel eltaláltam volna, hogy mi lesz a kritikájuk tartalma. Az egy visszatérő dolog, ugye, az egész európai politikai kultúrában úgy van, hogy amikor az ellenzék megszólal, akkor a kormányzópárt első mondata úgy hangzik, de hát maguknak nincs programja. Ez ugyanígy történik Magyarországon is.
- De van?
- Hát természetesen mindenkinek van, mert minden komoly párt, amelyik ott ül a parlamentben, rendelkezik programmal, egyébként hogy a fészkes fenébe tudná ellátni a feladatát? Össze-vissza nem lehet szavazgatni, meg törvényt alkotni. Minden pártnak van programja, sőt több programja is van. Van általános alapvetése, van annál részletesebb programja, és van egészen konkrét programja is. Ez az európai kultúrában, hát hogy mondjam, kötelező.
- A Fidesznek mikor lesz egészen konkrét programja?
- A Fidesznek van egészen konkrét programja.
- Ez az „Erős Magyarország” 2007-ből? 
- Hát az a programunk is megvan, aztán ha nem az elemzőket olvassa, hanem esetleg a beszédet, amit mondtam, abból egész konkrétan kirajzolódik, hogy mit szeretne tenni a Fidesz, hogyha megkapja a választók bizalmát.
- Az kirajzolódik belőle, hogy hová szeretne eljutni, de az nemigen rajzolódik ki, hogy hogyan szeretne eljutni. Beszélhetünk akkor ezekről a konkrétumokról?
- Azokról is beszélhetünk.
- Például gazdasági ügyben sokan teszik fel a kérdést, hogy hogyan lehet azt elérni, hogy többen adózzanak egyénileg kevesebb adót fizetve?
- Hát ezt nem tudom kitalálta ki, ezt a gondolatot. A mi programunkban nem ez szerepel. A mi programunkban az szerepel, hogy létre akarunk hozni egymillió új munkahelyet.
- Tíz év alatt.
- Hát, legrosszabb esetben tíz év alatt. Igen. Én azért egy kicsit…
- Korábban is megy?
- Hát úgy gondolom, hogy komoly párt komoly vállalásként tíz évet mondhat, de nem lepődnék meg, ha hamarabb sikerülne.
- De persze tudja, hogy erre az ellenfelei azt mondják, hogy kérhet tíz évre felhatalmazást, ez teljesen számonkérhetetlen, azt senki sem tudja most prognosztizálni, hogy tíz év múlva Ön lesz Magyarország miniszterelnöke.
- Ez így van. Valóban nem. De hát azt gondolom, hogy vannak olyan programok, amelyek sajnos nem hajlandóak igazodni a pártpolitikusok négy évre beszűkült gondolkodásmódjához. Az élet nem hajlandó négyévenként – hát hogy mondjam – újabb és újabb kérdéseket fölvetni. Vannak kérdések, amelyek végighúzódnak a következő, hát azt kell mondanom, huszonöt-harminc évén Magyarországnak. Ilyen a munkahelyteremtés kérdése, ilyenek a demográfiai kérdések, ilyen Magyarország helye a világban. Ezek sajnos, pontosabban nem is sajnos, hanem hát az élet természetes rendjéből következően nem változnak.
- Amíg létrejönnek új munkahelyek, ha létrejönnek új munkahelyek, azzal is számolnak, hogy mennyi munkahely szűnik meg ezzel párhuzamosan? 
- Hát természetesen azt gondolom, hogy a piacgazdaságnak az a rendje, hogy munkahelyek szűnnek meg, és munkahelyek jönnek létre. A lényeg az, hogy mindig több jöjjön létre, mint amennyi megszűnik. Egyébként ebben nekem van némi praxisom, hiszen 1998 és 2002 között mi létrehoztunk jó néhány, több tízezer, talán kétszázezer körüli munkahelyet úgy, hogy munkahelyek is szűntek meg, de összességében a szaldó pozitív volt. Tehát én azt akarom mondani ezzel a tíz év alatt egymillió munkahellyel, hogyha visszagondolok 1990-re, amikor a rendszerváltás bekövetkezett, és a gazdasági átalakulás megindult, akkor megszűnt másfélmillió munkahely Magyarországon. Ebből az elmúlt húsz év alatt visszaépült ötszázezer, de egymillió még mindig hiányzik. Tehát ha el akarjuk érni azt a foglalkoztatási szintet, amit egyébként Magyarország már egyszer, 1990-ben elért, ha ugyanannyi embernek kenyeret akarunk adni, mint amennyinek ’90-ben kenyeret adtunk, akkor egymillió új munkahelyet létre kell hoznunk. Tehát amit mondok, az nem abszurd, nem légből kapott, hanem történetileg megalapozott szám és perspektíva.
- Akár vendégmunkásokkal is?
- Hát szerintem Magyarországon a magyaroknak kell elsősorban munkát adni, bár ott tartanánk már, hogy Magyarországon mindenkinek van munkája, és még mindig vannak munkahelyek, amelyeket nincs, aki betöltsön. De ez nem Magyarország helyzete most.
- A statisztikák azt mutatják, hogy új munkahelyek jöttek létre, ugyanakkor mégis nőtt az állástalanok száma. És akkor mi a probléma?
- De ennek az az oka, hogy a szakképzés és az egyetemi, tehát a legmagasabb szintű képzés nincs összhangban a piac igényeivel. A kettőt össze kell hangolni. Erre nekünk megvan a magunk programja. Tehát például az egyetemi képzés esetében növelni szeretnénk a mérnöki irányultságú képzésnek az arányát – jelentősen, talán meg is fogjuk kétszerezni. Ezt majd a kormányprogramban pontosan meg is határozzuk, de körülbelül, úgy gondolom, meg lehet kétszerezni. Azonkívül pedig azt gondolom, hogy a szakképzés rendszerét teljesen át kell alakítani. Ha azt akarjuk, hogy az iskolában kapott képzés egyúttal munkahelyet is jelentsen a fiataloknak – ma nem így van, minden negyedik fiatal munkanélküli Magyarországon –, akkor be kell vonni a gazdasági élet szereplőit a szakképzésbe. A kereskedelmi kamarával egyébként tárgyalunk is ebben az ügyben, és remélem, hogy egy közös programot tudunk létrehozni. Az irány itt is megvan. Ez a német típusú szakképzési rendszer meghonosítása Magyarországon.
- Ha már a képzésről beszélünk. Alkalmatlan pedagógusokat el lehet bocsátani? 
- Hát az minden szakmában úgy van, még szerintem a riportereknél is…
- Vélhetően igen. Rettegek is olykor.
- … hogy az alkalmatlanokat, azokat el szokták bocsátani.
- Akkor miért vert akkora port, amit Sió László mondott?
- Sőt, bocsánat, mondok Önnek még ennél rosszabbat is. Az alkalmatlan politikusokat is el szokták bocsátani. 
Legalábbis négyévente van erre lehetőség.
Ez az élet.
- Miért akkora probléma, amit Sió László mondott? Ezt mondta. Nem?
- Mi a probléma?
- Hát, Cser-Palkovics András azt mondta, hogy ez Sió László magánvéleménye volt. Tehát akkor Önnek is az a véleménye, hogy aki alkalmatlan, azt el lehet bocsátani. Hát ez minden szakmában így van. Akkor nem Sió László magánvéleménye?
- Nézze, amiről most beszél, az egész ügyet én nem is követtem. Tehát én csak azt tudom mondani függetlenül mindenfajta nyilatkozattól, ez úgy szokott lenni, hogy az alkalmatlan emberek, ha nem tudnak megfelelni a munkájuknak, akkor más munka után kell nézniük. De itt nagyon fontos dolog, hogy legyen azért másik munkahely. Tehát az utcára nem lehet az embereket úgy kitenni, hogy egyébként esélyt sem kapnak arra, hogy valahol máshol, ahol mégis meg tudnának felelni, ne jussanak munkához, ne tudják eltartani a családjuk.
- Jó. Tehát akkor Sió László fellélegezhet? Akkor térjünk vissza a gazdasághoz! Azt mondta, hogy talpra kell állítani, a saját lábára kell, hogy álljon a magyar gazdaság. De, ugye, ez nem azt jelenti, hogy függetlenedni kell minden környező ország, illetve a globális világgazdaságtól?
- Nem. A függetlenedés szó az talán túlzás. De hogy nagyobb mozgástérre van szükség, az igaz. Tehát jobban meg kell tudni magunkat védeni. Az mégsem járja, hogy a magyar valuta elszakíthatatlanul együtt mozog a többi valutával függetlenül attól, hogy milyen a magyar gazdaság teljesítménye. Ez a forintárfolyam nem érződik, vagy – hogy mondjak egy másik példát – azt, hogy teljesen ki vagyunk szolgáltatva a német ipar felvevőképességének a magyar export oldaláról, ez ugyan – hogy mondjam – történetileg kialakult helyzet, de nem kell vele együtt élnünk. Tehát miközben persze kell a német piac, de azért szükség van más piacokra is, mert egyébként úgy járunk, mint ahogy az elmúlt húsz évben gyakran jártunk: valaki más megbetegedett, vagy tüsszentett egyet, és mi pedig itt beteget jelentettünk, munkahelyeket kellett bezárni. Tehát az én álláspontom az, hogy Magyarországon több kis- és középvállalkozásra van szükség. Ezeknek a tőkeereje kell, hogy növekedjék, több munkahelyet kell, hogy tudjanak teremteni, jobban kell kapcsolódni a Magyarországon létrejött nagy nyugati beruházásokhoz a magyarországi kis- és középvállalkozóknak. Erre van néhány pozitív példa, de vannak sikertelen történeteink is. És ebben az esetben, ha ez párosul egyébként egy Kelet felé történő nyitással, amit én fontosnak tartok – mondtam is ebben a bizonyos pénteki fölszólalásomban, hogy keleti szél fúj a világgazdaságban –, tehát ha azokra a piacokra is betesszük a lábunkat, akkor ez így együtt azért egy védettebb, biztonságosabb magyar gazdaságot eredményez.
- A kínai látogatása már ennek az előkészítése volt?
- A kínai is ennek az előkészítése volt, az orosz is ennek az előkészítése volt, megyek hamarosan az arabokhoz is, az is ennek a része. Tehát nekem van egy határozott elképzelésem arra nézve, hogy hogyan lehetne eddig el nem ért piacokat bevonni a magyar gazdaság vérkeringésébe. Részben úgy, hogy ők jönnek befektetőként, részben úgy, hogy mi szállítunk árut, részben, hogy pénzügyi kapcsolatokat építünk ki velük.
- Azt az ellenfelei is elismerik, hogy két konkrétumot biztosan mondott ebben a beszédben. Az egyik a tíz év alatt egymillió munkahely volt, a másik pedig az, hogy a jegybank és a pénzügyi felügyelet együtt felelnek azért, ami Magyarországon kialakult. A vezetőik számíthatnak arra, hogy nem sokáig lesznek már a székükben?
- A kormánnyal együtt – így pontos az idézet. Tehát a kormány, a jegybank és a felügyelet együtt idézték elő azt a helyzetet, hogy a magyar gazdaság térdre rogyott.
- Tehát akkor a…
- Törvények szabályozzák az említett intézmények vezetőinek kinevezési és fölmentési rendjét, ezeket a törvényeket be kell tartani.
- De arra fognak törekedni, hogy a törvényes kereteken belül felmentsék ezeket a vezetőket?
- A kormánynak nincsen semmilyen fölmentési joga ezeken a területeken.
- Javaslattételi joga van, és a köztárasági elnöknek…
- Kötött mandátumok vannak. Tehát ez egy bonyolult történet.
- Ha megtehetné, azért megtenné?
- Hát sok mindent tennék meg a világon, amit sajnos meg sem tehetek. Sőt, még az eszembe se juthat, hogy megtegyem. Ez vonatkozik erre a két kérdésre is. Ha visszagondol 1998-ra, nekem nagyon sok vitám volt az akkori jegybankelnökkel, de törekedtem arra, hogy mégis valahogy kihúzzuk együtt, az ország érdekében együttműködve a rendelkezésre álló időt. És ki is húztuk. Sőt, nem tudom, hogy ő milyen emlékeket őriz erről az időszakról, de a végén azt gondolom, hogy néhány európai elismertségű bravúrt is végrehajtottunk akkortájt, az orosz gazdasági válság árnyékában.
- Sőt, most Surányi György cikkét ajánlotta a már említett internetes oldalán, amely egyébként a jegybank felelősségét taglalja. 
- Nézze én úgy… Tehát nagyon érzékeny területen sétálunk most, vékony jég van a talpunk alatt. Ugyanis jegybankokról véleményt mondani kormányoknak vagy politikusoknak a legnagyobb kockázatok egyike. Tehát most óvatosan fogalmazok. Egy politikus a jegybank bírálatával bánjon csínján. Én is ezt tettem. Tán egyszer vagy kétszer említettem meg, hogy szerintem a jegybanknak sokkal gyorsabban kellett volna csökkenteni a kamatlábakat annak érdekében, hogy a munkanélküliség ne nőjön meg ilyen gyorsan Magyarországon. De aztán, miután az álláspontomat kifejtettem, nem izmoztam ezen a területen, és vártam, mert úgy gondoltam, hogy előbb-utóbb csak lesz egy vagy két olyan, nem is konzervatív, hanem inkább liberális szemléletű közgazdász, aki csak megírja már egyszer, hogy miközben a kormányt súlyos felelősség terheli, na de hát azért egy gazdasági válság idején nemcsak a költségvetés kormányzati eszközei, hanem a jegybank monetáris eszközei is rendelkezésre állnak egy válság kezelésében, illetve a válság hatásainak csillapításában. És most megtört a jég. Tehát azt gondolom, már nem tabukérdés a jegybank felelőssége a válság kialakulásában, illetve félrekezelésében. Ezért vettem magamnak a bátorságot, hogy kellő óvatossággal ugyan, de egyértelműen fogalmazzak a pénteki beszédemben.
- Surányi Györgynek egyébként szánna szerepet egy következő kormányban?
- A Fideszben csak munkát osztanak, pozíciót sosem…
- Szánna munkát Surányi Györgynek?
- … és az a helyzet, hogy a választások végkimenetele előtt bármilyen pozíciót, tisztséget megjelölni, úgy tenni, minthogyha azt már be is töltöttük volna, az számomra visszataszító, ellenszenves, és ilyen pártra nem is szavaznék szívesen. Elgondolásaim vannak rendkívül széles körben, de úgy gondolom, hogy a választásokig, tehát a mandátumok leadásáig csak egyetlen tisztességes dolga van egy politikusnak, ez pedig az, hogy a legközérthetőbben, a legvilágosabban, a választókkal legtöbbször találkozva mondja el, hogy mit gondol az ország helyzetéről és jövőjéről. Pozíciókról, fizetésekről, posztokról, személyekről, azt gondolom, hogy hiba beszélni.
- Jó, hát mindenesetre az látszik a jelekből, hogy Surányi Györggyel szemben ellenérzései nincsenek. Amikor a miniszterelnöki casting ment, akkor meg is dicsérte.
- Nézze, az előbb említettem, hogy nekünk van egy közös talán két, két és fél évünk Surányi Györggyel, ő volt a jegybank elnöke.
- Küzdelmes esztendő volt.
- Hát nézze, nehéz idő volt. De én azt tudom mondani Önnek, hogy a közéletben csak nehéz emberekkel érdemes együtt dolgozni, tehát könnyű fajsúlyú emberekre nem lehet nehéz munkát bízni. Most nem akarom untatni a nézőket a miniszterelnök személyes gondjaival, de miután súlyos embereket kell a legtöbb helyre találnia, méghozzá nemzetközi fajsúllyal rendelkező embereket, ezért a mindennapi élet is állandó, hát hogy mondjam, viták, egyeztetések, megállapodások keresésének a jegyében zajlik. Hát így zajlott az én életem is az akkori jegybankelnökkel.
- Ezekben a vitákban, amelyek most zajlanak, szerepel reális lehetőségként az, hogy a hiány mértéke magasabb lehet a következő esztendőben, a következő kormány megalakulása utána? Hét százalékról beszélnek most.
- A hiány mértéke magasabb. Tehát…
- De hát ezt még nem tudjuk.
- De tudjuk. Hát pontosabban, ezek szerint Ön nem tudja, én tudom. Tehát a következő…
- A nyilvánosságra hozott adatok azok még mást mutatnak.
- Hát nézze, közgazdászok készítettek számításokat, ezekkel a közgazdászokkal én találkoztam, ők egy kiadványt is elkészítettek, ez különböző nyelveken olvasható, tehát a külföld is ismeri ezt a kiadványt. Teljesen világos, hogy a költségvetés egy olyan papír, ami lassacskán annyit sem ér, mint amire ráírták. Tehát sajnos azt kell mondanom, hogy fiktív. Ezért a következő kormánynak szerintem fegyelmezett, szigorú, takarékos költségvetési politikát kell folytatnia. Ez nyilvánvaló. Ugyanakkor azonban az is nyilvánvaló, hogy az a költségvetési hiány, amit ma a kormány beleírt ebbe a költségvetésbe, köszönő viszonyban sincs a realitásokkal. Hogy csak egyetlen, mindenki által ismert körülményt említsek, az ingatlanadót hatályon kívül helyezte az Alkotmánybíróság, az abból fakadó bevétel evidensen hiányzik a költségvetésből. A tartalékokat pedig már fölhasználták. Tehát a következő kormánynak az első dolga egy pontos átadás-átvétel elkészítése, és az ország nyilvánossága elé tárni, hogy mi a helyzet nemcsak a költségvetéssel, hanem az élet jó néhány más területén is Magyarországon.
- Igen, természetesen a kormány erről mást mond. Ők azt mondják, hogy a tartalékokban még benne van ez a pénz, még ki lehet gazdálkodni ezt a pénzt, és azt is mondják, hogy bár a Fidesz azt állítja, hogy megbukott a költségvetés, a Világbank, az összes nagyobb cég, minősítő intézet azt mondja, hogy ez a költségvetés így rendben van, és dicsérik a Bajnai-kormányt, hogy kihúzta az ország szekerét a kátyúból.
- Ez nem így van. Azok az intézetek helyeslik a kormány politikáját, akik üzletelnek a kormánnyal, illetve amelyeknek ügyleteik vannak Magyarországgal, és nem akarják lerontani a kilátásaikat, amiket én megértek. Tehát én azt teljesen normálisnak tartom, hogy olyanok, akik a magyar forinttal spekulálnak, a magyar papírokkal, üzlettel próbálnak haszonra szert tenni, azok a magyar gazdaságról és a magyar számokról a valóságosnál kedvezőbb képet…
- De hát most azt mondja, hogy a magyar kormány spekulál. 
- Most nem a magyar kormányról beszélek, hanem azokról, az Ön által is szóba hozott szereplőkről, akiket „nemzetközi” jelzővel szoktunk illetni. Tehát ha megnézi egyébként nagyjából ugyanezek az intézetek voltak azok, akik 2006-ban annak a költségvetésnek a méltatását elvégezték, ami aztán 2006 májusában az akkori miniszterelnök saját bevallása szerint, ugye, hazugságokon alapult. „Hazudtunk reggel, délben, este” vagy hogy is van ez a mondat, és hogy „teljesen fiktív számokra építettük a költségvetést” – mondta akkor a miniszterelnök, de három hónappal előtte még a külföldiek, azok megdicsérték.
- Valószínűleg azt gondolták, hogy nem fiktívek azok a számok.
- De hát ezt akarom mondani Önnek. Én azt javaslom magunknak, minden magyar állampolgárnak, hogyha véleményt akarunk alkotni Magyarország helyzetéről, akkor a saját józan eszünkre hallgassunk. Érdekes elolvasni, mit mondanak rólunk mások, de a legfontosabb dolog az, hogy mi, akik itt élünk, mit látunk, mit hallunk, mit tapasztalunk, milyen a mi életünk. A saját józan eszünk alapján történő gondolkodást nem takaríthatjuk meg, senki mással nem végeztethetjük el.
- Még mindig arról próbálunk beszélgetni, mi az, ami benne volt ebben a beszédben. Elszámoltatás például, legalábbis az elszámoltatás ígérete. Nem leszámolás, elszámolásként szerepelt. Hogyan tervezik, mit terveznek?
- Úgy látom, hogy a folyamat részben elkezdődött. Tehát egyre másra kerülnek rács mögé…
- Sőt, hát azt mondják, hogy mióta Balsai István bejelentette, hogy lesznek letartóztatások, azóta vannak letartóztatások.
- Hát…
- Azért nagy hatalma van a Fidesznek.
- Kicsit meglep, hogy Balsai úrnak ilyen erős befolyása van, hogyha az összefüggés ilyen direktben áll fönt, de szerintem másról van szó. Arról van szó, hogy mindenki érzi, hogy nem lehet elmenni szótlanul, nem lehet elmenni következmények nélkül amellett, ami az elmúlt négy-nyolc évben történt Magyarországon. Ezt a korszakot nem vihetjük át a jövőbe, hát az lehetetlen, hogy miközben filléres gondjai vannak Magyarországnak, miközben emberek  tízezrei kerülnek utcára, aközben mások elsétálnak ötven-, hatvan-, tíz- vagy százmillió forintokkal vagy akár milliárdokkal. Ez lehetetlen. Ezt az állapotot nem lehet fönntartani. Erre előbb-utóbb mindenki rá fog jönni, még maguk a szocialisták is, akiket meg fog tizedelni, nyilvánvalóan meg fognak tizedelni ezek az eljárások, hiszen láthatóan az ő érdekkörükből kerülnek ki azok, akik visszaéltek a hatalommal az elmúlt néhány évben, és magáncélokra, magánérdekek elérésére használták föl a közmegbízatást. Tehát lesznek elszámoltatások. Ezek jogszerűek lesznek, a törvényesség keretén belül fognak megtörténni, de precízek lesznek, pontosak, és nem hunynak szemet semmi fölött.
- Rögtön az elején, a kormányalakítás után, vagy majd kampányidőszakban?
- Olyanokat kérdez tőlem, amikre nagyon szívesen válaszolnék, csak lennénk már ott. Tehát a probléma az, tudja, hogy most írunk február…
- Nyolc.
- Kilencedikét, nyolcadikát vagy kilencedikét, a választás pedig április 11-én lesz. Április 11-éig, fogalmazzak úgy, hogy a jobboldalnak vagy a magyar középerőknek nem szabad mással foglalkozniuk, mint a választások megnyerésével, mert ha elkezdünk úgy viselkedni, mintha megkaptuk volna a közbizalmat, akkor részben ellenszenvesek leszünk az emberek számára, megérdemelten. Könnyen belecsúszhatunk a nagyképűség, a túlzott magabiztosságnak az állapotába, amit el kell kerülni, mert az ország szolgálata inkább alázatot, megfontoltságot és komolyságot igényel, másfelől pedig a saját szavazóink is azt fogják gondolni, hogy ezt a mérkőzést már a bíró lefújta, és megnyertük, otthon fognak maradni. Sőt, találkozok olyan jobboldali szavazókkal, akik meg akarják osztani a szavazatukat. Tehát egyet akarnak adni a Fidesznek, egyet meg a radikális jobboldalnak. Hát ez a legnagyobb butaság, amit én el tudok képzelni, meg a legnagyobb veszély is. Április 11-ig szeretném óva inteni a velünk szimpatizáló választókat, hogy megosszák a szavazatukat, mert annak a vége az lesz, hogy nem lesz olyan különbségű fölény a jobboldalon, ami után, az általuk egyébként kívánt változásokat, beleértve az elszámoltatást, beleértve a gazdasági változtatásokat, elő tudnák idézni.
- Következésképpen nem lesz mit…
- Akár például, vagy elvesztegetett voks lesz. Mit tud elintézni egy olyan párt, amely legjobb esetben tíz vagy tizenöt százaléknyi támogatást tud összegyűjteni? Semmit nem tud elintézni. Rájuk szavazni egy elvesztegetett voks.
- Nagyon sokat el tud intézni. Az elmúlt évek koalíciója azért mutatott erre jeleket. 
- De mit nem fogunk koalícióra menni a radikális jobboldallal, tehát…
- Kívülről sem fogják elfogadni a szavazataikat, ha mondjuk kétharmados törvényeket kell majd szavazni, és éppen nincs meg?
- Csak azt tudom mondani… Hogy érti ezt, hogy elfogadni?
- Hát kívülről a támogató szavazataikat. Tehát együtt fognak e működni a parlamentben, ha esetleg bizonyos változtatásokhoz kéne néhány jobbikos szavazat.
- Nem fogunk együttműködni a radikális jobboldallal, semmilyen szélsőséges erővel nem működünk együtt: sem az MSZP-vel, sem a Jobbikkal nem fogunk együttműködni. Hogy lesznek olyan konkrét ügyek, ahol az MSZP vagy a Jobbik így vagy úgy szavaz, az az ő dolguk. Mi a saját álláspontunkat kell, hogy világosan képviseljük.
- De tudja, hogy a kisgazdákkal kapcsolatban is ezt mondták ’98-ban?
- Hogy?
- Hát hogy nem fognak együttműködni a kisgazdákkal. 
- A kisgazdákkal való együttműködésnek az lett az előföltétele, hogy a kisgazdákkal meg tudtunk állapodni egy közös programban. Ha Ön elolvassa akár az MSZP, akár a radikális jobboldal programját, akkor jól látja, hogy azt lehetetlen összhangba hozni a Fidesz programjával. Tehát az egy teljesen másik eset. Visszatérve a mondandóm lényegére: én csak azt szeretném világosság tenni az emberek számára, hogyha változást akarnak, különösen, ha mély és alapos változást szeretnének, akkor egyértelműen, egy irányba érdemes mindkét voksukat leadni, mindenfajta voksmegosztás, bonyolult spekuláció az valójában csak csökkenti a mindenki által egyébként vagy legalábbis a többség által egyértelműen kívánt mélyreható változás esélyét.
- Beszéljünk néhány percet arról, hogy mi az, ami nem szerepelt ebben a beszédben, de nagyon meglepő módon, mert sokan várták, hogy erről fog beszélni: nyugdíj.
- Beszéltem róla.
- Egyetlen egyszer ejtette ki a száján a nyugdíj szót. 
- Bocsánat, a nyugdíjasok azok az idős emberek. Az idős emberekről beszéltem. Az idős emberek gondját én nem szűkítem le a nyugdíjra. Az én fölfogásomban az idős embereknek kijár az a tisztelet és megbecsülés, ami kijár a fiatalabbaknak egy társadalomban. Az a magatartás például, amit a szocialistáktól lát az ember, hogy elveszik a tizenharmadik havi nyugdíjat, csökkentik a nyugdíjak reálértékét, a nyugdíjasok számára fontos egészségügyet a nyugdíjasok számára kedvezőtlen módon akarják átalakítani, majd utána kampányt indítanak a nyugdíjasok megvédése érdekében, az az idős emberek lebecsülése. Ez egy olyan tiszteletlenség az idős emberekkel szemben, ami arról szól, mintha velük mindent meg lehetne csinálni. Tehát amikor én az idős emberekről beszélek, akkor nemcsak nyugdíjról, hanem beszélek egészségügyi ellátásról, beszélek a nyugdíj mértékéről, beszélek árakról, vásárlóerőről, és természetesen beszélek arról, hogyan kell az ország mindenkori vezetésének tisztességesen viszonyulnia az idős nemzedékhez.
- Egyetért akkor azzal a kormányállásponttal, amely szerint a jelenlegi nyugdíjrendszer fenntartható, azon drasztikus beavatkozásra nincsen szükség?
- Lényegében igen.
- Tehát marad minden így, ahogy van?
- De Ön nem ezt kérdezte az előbb. Az egy másik kérdés.
- Akkor mit jelent a lényegében?
- Hát azt, ha jól értem, amit a kormányálláspontként ismerhetünk, az arról szól, hogy maga a nyugdíjrendszer ebben a szerkezetben, tehát anélkül, hogy jelentős változásokat hajtanánk végre benne, körülbelül harminc évig még működőképes. Ez igaz, ez egy matematikai kérdés. Ez így van. Az, hogy egyébként nem igazságos, meg lehetne magasabb, meg kellene is, hogy magasabb legyen, attól még, hogy mondjam, jó néhány részletkérdése a nyugdíjrendszernek okkal szorul változtatásra. De az egész maga, tehát nem szükséges más modellekre áttérni, a mostanival el lehet menni még körülbelül harminc évig. Az igaz, hogy a költségvetésnek egyébként ez majd jelent egy elég komoly kiadást, de ez nem a nyugdíjrendszer hibája, hanem a magánnyugdíj-rendszer bevezetésének átgondolatlan mivolta. Tehát az az oka, onnan fakad a baj.
- Tehát fenn akarják tartani azt a rendszert, hogy a központi költségvetés rendre, évről évre kiegészíti a nyugdíjkasszát?
- Nem tudunk mit csinálni.
- Át lehetne térni más modellre. Van olyan modell, amely mást tartalmaz, mindenkinek magán, saját számlája van.
- Hát, nézze, nekem a véleményem az az, hogy – hogy mondjam –, amikor én nyugdíjasokról gondolkodok, akkor én nem modellekről gondolkodok, hanem arról, hogy a nyugdíjasoknak van egy nyugdíjuk, be tudnak-e fűteni, tudnak-e rendesen táplálkozni, a XXI. századi civilizációs igényeiknek eleget tudnak-e tenni.
- De az egész mögött mégiscsak matematika van.
- Igen, de ez nem modellkérdés. Az a kérdés, hogy… Mert ugyanis a modell az arról szól, hogy mi van húsz, harminc év múlva. Én arról beszélek, hogy a mai magyar nyugdíjasoknak hogyan lesz lakása, hogyan tudják azt fűteni, hogyan fogják fönntartani egyáltalán a létezésüket, sőt ahogy nagyon sok nyugdíjas teszi, hogyan támogatják az unokáikat. Ez érdekel. Ehhez pedig itt és most kell megoldani kérdéseket, nem pedig hosszútávú nyugdíjmodellekben gondolkodni.
- Külhoni magyarokról kevés szót ejtett. Talán egyet sem. Lesz kettős állampolgárság?
- Hát, nézze, a parlamenten múlik, ez egy kétharmados szabály.
- Ha lesz kétharmad.
- Rajtunk nem fog múlni.
- Ha a Jobbik kell hozzá?
- Még egyszer mondom: ez egy kétharmados szabály, rajtunk nem fog múlni.
- Jó ötletnek tartja-e az ötvenmillió forintos nyelvalap létrehozását, amely ugyebár arra jött létre, hogy a szlovák nyelvtörvény kárvallottjait segítse itthonról?
- Igen, szerintem ez egy helyes…
- Ez nem beavatkozás Szlovákia belügyeibe? 
- Nem, szerintem ez egy helyes és derék döntés volt a kormány részéről.
- Nem éppen törvénysértésre bíztatják ezzel az ott élő magyarokat?
- Nem. Még egyszer mondom, ez olyan, amiben a kormányt teljes egészében támogatom, teljes mellszélességgel támogatom. Ez egy jó kezdeményezés volt, érdemes folytatni.
- Keletről beszélt már itt, a beszélgetésünk elején. Mi a helyzet Nyugattal, az amerikai kapcsolatokkal? 
- Az a kérdés, hogy az amerikaiak fejében hol helyezkedik el most Közép-Európa. Az én kiindulópontom Magyarország helyét illetően közép-európai. Én azt hiszem, hogy a világ olyan változásokon ment keresztül az elmúlt egy évben – Oroszország megerősödése, az amerikai külpolitika irányváltoztatása –, ami arra ösztökélt bennünket, hogy a lengyelekkel, csehekkel, szlovákokkal, horvátokkal, tán a románokkal is próbáljunk egy erős közép-európai együttműködést létrehozni, ami nem merül ki politikai gesztusokban, hanem van tartalma, teste: gazdasági kérdések, közlekedés, infrastruktúra, fejlesztések, és így tovább. Az én fejemben lévő külpolitikának vagy az én fejemben megszületett külpolitikának ez a kiindulópontja. És innen kell, ebből a közép-európai együttműködésből érdemes meghatározni, hogy mi Közép-Európa érdeke Oroszország felé, mi Közép-Európa érdeke az Egyesült Államok felé.
- És hát nyilván azt is meg kell határozni, hogy mi az érdekünk a NATO felé, merthogy ebben az amerikaiak is benne vannak például, és nagyon úgy tűnik, hogy a NATO-lokátor ügye átnyúlik a következő kormány idejére. Ha Önök kerülnek ez ügyben döntési helyzetbe, hol lesz az a NATO-radar?
- Ott semmiképpen nem lehet, ahol az emberek nem akarják, hogy legyen.
- Sehol nem akarják.
- Ez nem így van.
- Mondjon nekem olyan települést, aki jelentkezik, hogy akarja.
- Hát hol van az előírva, hogy települések közelében kell elhelyezni egy lokátort?
- Tud olyan hegyet, amelyre szíve szerint, ha nem is szívesen, de kényszerűségből telepíthető lenne?
- A kiindulópont az az, hogy valóban le kell ülnünk a NATO-val és kell egy másik helyet…
- Tehát sem a Zengő, sem a Tubes, ha jól értem?
- Nézze, én gyakran megfordultam Pécsett az elmúlt időszakban. Pécsett a hangulat teljesen egyértelmű. Az emberek pontosan tudják, hogy mit akarnak: meg akarják akadályozni, hogy ez a fejlesztés, beruházás létrejöjjön. Én azt hiszem, hogy nincs olyan kormány, amely – egy demokráciában – egy ilyen egyértelmű népakarattal szembemehetne. Nem is értem, hogy jutottunk ide.
- Hát a köztársasági elnök például a Zengőt egyértelműen ellenezte, de a Tubest elfogadhatónak tartotta. 
- Majd ha odajutunk, meg fogjuk ezt vitatni. Még egyszer mondom, az a szerencsés helyzet állt elő, hogy Pécsett a polgári erők adják a városházi többséget, illetve a polgármestert is most már, a pécsi emberek akaratának van képviselője, a pécsi polgármesterrel majd tárgyalni fogunk erről a kérdésről, és elsőbbséget fogunk adni az őáltala képviselt álláspontnak.
- Amikor mindenképpen választani kell, mondjuk, az Oroszország és a Nyugat között, akkor mi alapján döntenének? Gondolok itt egészen konkréten: Nabucco vagy Déli áramlat? 
- Szerencsére nem kell választani Oroszország és Nyugat között. Ha ez a helyzet előállna, akkor már nagy baj volna…
- Oroszország általában összevonja a szemöldökét, amikor a Nabucco szóba kerül.
- De az rendben van.
- Vonja csak…
- Férfias állam, persze. De nézze, én azt gondolom, hogy a Nyugat ma arra törekszik, hogy Oroszországgal kiegyezést hozzon létre. Szerintem ez érdeke Közép-Európának. Tehát én azt hiszem, hogy a közép-európai államok mindegyike NATO-tag, ezért egyértelmű, hogy biztonsági katonai szempontból, hova tartozunk. Itt nincs hídszerep, meg ide is lépek egyet, meg kettőt oda, egyértelmű nyugati elkötelezettség van. Katonai értelemben. Tehát az Oroszországgal ápolt katonapolitikai biztonsági kapcsolatrendszerünket a NATO-n keresztül kell alakítani. A NATO megegyezésre törekszik Oroszországgal. Nem is sikertelenül. Én azt gondolom, hogy létre fog jönni vagy létrejöhet a következő években egy olyan NATO–Oroszország megállapodás, amely Közép-Európa számára biztonságot jelent. Ettől eltérő kérdés a gazdaságpolitika. Gazdaságpolitikában nekünk nem kell senkivel sem egyeztetnünk, hogyha Oroszországgal, mondjuk úgy, hogy gyümölcsöző együttműködést akarunk kialakítani, hanem igenis offenzív, kezdeményező módon kell föllépni, és ki kell használni azokat a lehetőségeket, amelyek az Oroszországgal való gazdasági együttműködésben találhatók.
- A beszélgetés végén, az utolsó két-három percben térjünk még vissza hazai vizekre, és hát minden szentnek maga felé hajlik a keze, hát még ha nem szent. Szivárogtasson ki valamit Elnök úr a média-elképzeléseikről! Összevonják a közmédiumokat?
- Volna ennek bármilyen értelme?
- Hát, azt mondják, gazdaságilag ez nagyon logikus lépés lenne.
- Nézze. Hogy is? Én 1990-ben lettem először tagja a magyar parlamentnek, amiért hálás vagyok a választópolgároknak, hogy megadták a lehetőséget, hogy húsz éven keresztül testközelből láthassam, hogyan alakul Magyarország sorsa. A médiakérdés onnantól kezdve…
- Igen ez…
- … és én meg kell, hogy mondjam nagyon kevés értelmes vitában tudtam részt venni, holott szerettem volna. Én úgy gondolom, hogy a médiarendszeren belül minden mozdulatot ötször-hatszor meg kell gondolni. Tehát semmilyen kapkodásra, összevonásra, szétválasztásra, átrendezésre itt, legalábbis rövidtávon föltétlenül szükség nincsen. Az egy másik dolog, hogy azt javasolnám a következő kormánynak, hogy üljön le a médiumok képviselőivel, gondolja át az egész rendszert, kezdődjön egy megbeszélés, adjunk magunknak időt, ebben az ügyben a tatár nem hajt bennünket, ez lehet fél év vagy egy év, és próbáljunk a médiavilág szereplőinek vagy legalábbis fontosabb szereplőinek megegyezésével, konzultációnak az alapján valami közös változást kialakítani. Ha egyáltalán szükséges. De még egyszer mondom: én a bajt inkább ott látom, hogy a magyar kormány, vagy a magyar állam azt a felelősséget nem vállalja, amit vállalnia kellene. Én például azt gondolom, hogy a közmédiumok fönntartásáért, egy egyértelmű kormányzati feladat. A pénzt oda kell adni a költségvetésből, nem lehet ilyen ravaszkodó fiktív költségvetés, mint a magyar költségvetés általában, hanem annak pontos számításokon kell alapulnia, és ráadásul szerintem a reklámot is a közmédiumokból inkább ki kéne szorítani, és az államnak önmagában kellene fönntartania ezt a médiumot, ha azt a fölfogást vallja, hogy kereskedelmi médiumok mellett szükség van közszolgálati médiumokra is. Én ezt a fölfogást vallom a magaménak. Én azt látom Németországtól kezdve Franciaországon át Angliával bezárólag – ami a legliberálisabb ország mégiscsak Európában –, hogy mindenhol fönntartják a közszolgálati médiumokat, ez egy állami felelősség, és ennek megteremtik a föltételeit. Ez, amit mondok, a Duna TV-re is érvényes, természetesen, hiszen azt is ebbe a körbe sorolom. Én gyors, hirtelen átrendezés szükségességét nem látom, ellenben jó volna, ha végre partnerség jönne létre a közmédiumok működtetője és a kormányzat között.
- Elnök úr, köszönöm, hogy a vendégünk volt!
Én is köszönöm a lehetőséget!


orbanviktor.hu
