Fél százalék a jövő évi növekedés felső határa
2011.12.11.

            Az m1 műsorában Betlen János beszélgetett Orbán Viktorral.
        


- Jó estét kívánok! Jó napot miniszterelnök úr, mi szombaton délben beszélgetünk.
- Jó napot kívánok!
- Nem tudom, mi minden fog addig történni, sok embert ne váltson le addig, mert elévül a beszélgetésünk.
- Várjon...
- Vasárnap estig.
- Azt olvastam az újságban, hogy rekordtartó lettem, lettünk, mert a rendszerváltás óta nem volt még olyan, hogy 18 hónapon keresztül nem volt változás egy kormányban.
- Most megnézem, megvan-e még a jobb keze? Az még megvan, de remélem, tud bal kézzel is írni.
- Még nem próbáltam.
- Szóval, ha valaki nem tudná, azt mondta egyszer Miniszterelnök úr, hogy Matolcsy miniszter az ő jobb keze. Na már most, de most egy másik miniszter van épp távozóban, vagy legalábbis, nem biztos, de erről majd beszélünk, fog vele találkozni valamikor a napokban. Már létrejött ez a találkozó? Fellegi Tamásról van szó.
- Amint Ön kiadta az utamat, azonnal Matolcsy miniszter úr jön hozzám, és utána pedig Fellegi Tamás miniszter úr.
- Na, akkor azért lehet, hogy fognak fontos dolgok történni, amelyekről Önök már tudják, hogy mi az, amikor nézik ezt a beszélgetést, de mi még most nem, vagy legalábbis megpróbáljuk megtudni. De kezdjük akkor Brüsszellel. Most jött haza nemrég Miniszterelnök úr Brüsszelből. Nem biztos, hogy ez a legfontosabb, de az embereket szerintem most pillanatnyilag az érdekli legjobban, hogy mi volt ez a zavar a magyar álláspont körül? Mert kezdetben, ugye, azt a hírt adták ki egészen hivatalosan, hogy Magyarország Nagy-Britanniával együtt nem akar részt venni ebben a kormányközi megállapodásban, amit majd meg akarnak kötni. Csak mi ketten maradtunk volna ki. Aztán Ön megjelent a sajtóértekezleten, és azt mondta, hogy minekünk nem Nagy-Britanniával közös az álláspontunk, hanem Csehországgal és Svédországgal, akik parlamenti felhatalmazást akarnak ehhez kérni. Tehát mi történt itt közben? Ön mondta a vacsoránál, ami eltartott hajnalig, hogy nem akarunk részt venni ebben a megállapodásban?
- Na, hát először is érdekesek ezek a méricskélések, amikről most Ön beszél, hogy a magyar álláspont kihez képest hány centiméterre helyezkedik el, de engem teljesen hidegen hagy, ugyanis nekünk, mármint Magyarországnak nem az a dolgunk, hogy a saját álláspontunkat másokhoz méricskéljük, hanem hogy a magyar emberek érdekét képviselő álláspontot fogalmazzunk meg. Tehát én nem a szerint alakítom sem itthon, sem külföldön a kormány lépéseit, hogy egyébként a többiek merre mennek, hanem azt nézem, hogy mi szolgálja a magyarok érdekét. A magyarok érdeke teljesen egyértelmű. Azt szeretnénk, hogyha az eurózónához tartozó országok, amelyeknek a pénze ma súlyos válságtól szenved, megoldanák ezt a problémát, és ez úgy történjen, hogy a magyar embereknek ezért ne kelljen fizetniük. Úgy történjen, hogy az Európai Unió közben ne gyengüljön, hanem erősödjön, és közben a magyar gazdaságpolitika lehetőségei ne szűküljenek, hanem táguljanak, azt a célt, amit a kormányváltáskor tudattam a közvéleménnyel, amit a választás során is végig képviseltem, hogy Magyarországból Közép-Európa, aztán Európa legversenyképesebb gazdaságát építsük fel, ezt meg tudjuk valósítani, és semmi ne akadályozza meg. No, e szerint szoktuk képviselni Magyarország érdekeit, most is ezt tettük. A végeredmény az lett, hogy van 17 ország, amely megállapodott egymással arról, hogy egy új szerződést hoz létre, van kilenc ország, köztük Magyarország…
- Ezek az euróországok, a 17-ek.
- Így van. Van kilenc ország, köztük Magyarország, akik szeretnének majd csatlakozni az euróhoz, de most még nem tudnak, vagy most még nem akarnak, ők a nemzeti parlamentjeikkel megvitatják, hogy mi legyen a következő lépésük, és van egy harmadik csoport, amiben Nagy-Britannia van, aki azt mondta, hogy ő nem akar sem most, sem később csatlakozni az eurózónához. Így fest az európai térkép.
- Na de mi mondtuk azt, vagy Ön mondta azt, vagy félreérthette valaki, amit Ön mondott a vacsoránál, amiért azt gondolta a bizottság, a tanács elnöke, a hivatal, hogy mi nem akarunk ebben részt venni, és kész?
- Én azt mondtam, hogy amíg a magyar parlament nem dönti el, hogy Magyarország részt vesz-e egy ilyen megállapodásban, addig a magyar kormány erre nem mondhat sem igent, sem nemet. Ezért van szükség arra, hogy a jövő héttől kezdődően a magyar parlament érdemben foglalkozzon ezekkel a kérdésekkel, mert itt olyan megállapodás született az euróval fizető országok között, amelyek a nemzeti szuverenitást, a nép választott képviselőinek, vagyis a parlamenti képviselőknek a jogkörét jelentősen korlátozza, és én nem akarok és nem is mondhatok le Magyarország szuverenitásáról anélkül, hogy a magyar parlament erre ne adna fölhatalmazást.
- De azt, hogy ennek a megállapodásnak mi a tartalma, azt már előre tudniuk kellett. Csak az volt kérdés, hogy a 27-ek, tehát az összes EU-tagállam együtt fogadja el, vagy esetleg berakják az alapszerződésbe úgy, hogy a 12-es számú jegyzőkönyvet módosítják vele, vagy pedig egy külön megállapodásként.
- Ha nem politikus lennék, én is azt gondolnám, amit Ön most gondol, illetve mond, hogy ahhoz, hogy egy megállapodást alá lehessen írni, előtte pontosan tisztázni kell annak minden részletkérdését. De a helyzet nem így áll. Tehát azért sem szabad Magyarországot belevinni most semmilyen megállapodásba, mert az egy felelőtlen kaland lenne. Amíg nem tudjuk pontosan, hogy ez a megállapodás mit tartalmaz, és akik bár nem tagjai az eurózónának, de csatlakozni akarnak hozzá, azokra nézve mikortól származtat kötelezettségeket – ami egy tisztázatlan kérdés –, addig nem szabad, még egyszer mondom: nem szabad felelőtlen kalandba bocsátkozni.
- Olyat az euró-tagállamoknak sem szabad aláírni, amiről nem tudják, hogy micsoda.
- Ők már benne vannak. Tehát a dolog úgy áll, hogy azok az országok, amelyek az eurózónához tartoznak, nem rendelkeznek más választással. Nekik van egy közös pénzük, ugyanakkor nincs közös gazdaságpolitikájuk és nincs közös költségvetésük sem, és ha ez így marad, akkor ők tönkremennek, szétesik az euró, és abból katasztrófa is származhat. Tehát nekik menni kell tovább azon az úton, hogy a közös pénz után most közös költségvetési politikát kell csinálniuk, utána közös gazdaságpolitikát, és ki tudja, talán politikai uniót is. Mi azonban még nem ezen az úton vagyunk, nekünk még döntési lehetőségeink vannak, és a döntéseket nem a miniszterelnöknek, hanem a parlamentnek kell meghoznia.
- És mik azok az elemek, amelyek ebben a megállapodásban a szuverenitást érintik? Ha jól értem, aki ebben a megállapodásban részt vesz, annak a költségvetését, tehát például azt is, hogy milyen típusú adókat vet ki, azt is ellenőrizhetik, vagy felülbírálhatják.
- Így van.
- Na, de hát az nyilvánvaló ez vonatkozik mindenkire, aki csatlakozik a megállapodáshoz. Különben minek csatlakozna?
- De mikortól vonatkozik? Amikor aláírta, vagy amikor majd belép a közös pénz övezetébe? Vagy fokozatosan történik ez? No, ezek azok a nagy kérdések, amelyek Magyarországon több millió ember sorsát befolyásolják. Ezért nem lehet kapkodni, egy vacsora alatt igent vagy nemet mondani, és különösen nem a parlament helyett. Tehát még egyszer mondom...
- De miért egy vacsora alatt? Hát ezt tudniuk kellett, hogy ezt akarják javasolni, nem, előre? Ezek ismert dolgok lehettek Önöknek. Én nem tudtam. Tehát, hogy 0,5 százalékos GDP-arányos államháztartási hiány a cél, 3 százalék fölött már büntetnek, ezt tudni kellett.
- Így van. Ezért akik benne vannak az eurózónában nincs is más választásuk, de nincs is más akaratuk, minthogy egyébként ezt az új szerződést létrehozzák. Ennek a szövege márciusig készül majd el. Van elegendő ideje Magyarországnak arra, hogy megfontolja, hogyan akar viszonyulni ehhez az új helyzethez.
- De van ennek az egész dolognak egy mögöttes tartalma is. Tehát majdnem független ettől a megállapodástól, hogy Magyarország milyen képet akar sugározni, ha mi külön utas képet sugárzunk, az nagyon veszélyes a forintra nézve. Tehát amikor azt hitték, hogy nem vagyunk benne egyáltalán ebben a megállapodásban, azonnal felment, mit tudom én, az euró 310 forintra, amikor kiderült, hogy meg akarjuk fontolni, a parlamenttel jóvá akarjuk hagyatni, akkor lement ez egy órán belül, lement 300 forintra…
- Fontos körülmény az, amit említ, mert számot kell vetni mindannyiunknak azzal, hogy olyan időket élünk, amikor Európában nagy a bizonytalanság. Nagy a bizonytalanság, és nagy a bizalmatlanság. Nemcsak a politikusok között, hanem a mindennapi életben is. Az emberek félnek, nem tudják, mit fog hozni a jövő. Féltik az állásukat. Nem tudják, mi lesz a nyugdíjukkal. Azt sem tudják, hogy most akkor Európa jövője fölfelé vezet, vagy inkább süllyedni fogunk. Tehát tele van félelemmel, óvatossággal, bizonytalansággal, idegességgel az egész kontinens. Ez Magyarországon is így van egyébként. Ezért van az, hogy még az elvileg nálunk tájékozottabb emberek – hiszen a saját pénzüket kockáztató üzletemberekről beszélünk – is idegesen reagálnak minden nyúlfarknyi diplomáciai kiszivárgó hírre. Ez nem normális dolog. Ilyen időkben, amikor idegesség az úr, akkor a csigavér a fő szabály. Akkor nyugodtan, higgadtan kell gondolkodni, és ami a legfontosabb, hogy nem szabad a világot más szemén keresztül nézni, vagy más fejével gondolkodni a világról. Nekünk a saját fejünkkel kell gondolkodni, és a magyar érdekek szempontjából kell vizsgálnunk mindent, és ebből következően mindig a magyar emberek érdeke mellett kell kiállni. Ez a hüvelykujj szabály. Ettől nem szabad eltérni sem a belpolitikában, sem a külpolitikában.
- Van ebben a megállapodásban egy olyan részlet, hogy 200 milliárd eurót bocsátanak a válságkezelés céljára a Nemzetközi Valutaalap rendelkezésére. És például erről lehet tudni, hogy ez vonatkozik-e az eurón kívüli országokra, vagy sem, akik csatlakoznak?
- Azt tudom most Önnek mondani, hogy ránk nem vonatkozik.
- Na de ez azt jelenti, hogyha vonatkoznék, akkor mi nem tudnánk emiatt csatlakozni? Mert ez, ugye, ha ennek csak egy századrészét fizetnénk mi, az is több százmilliárd forint.
- Az egészen pontos tartalma…
- Illetve nem kell kifizetni, csak meg kell ígérni.
- Kölcsönt kell adni. Tehát a Nemzetközi Valutaalap úgy működik, hogy vannak tagállamok, mi is köztük vagyunk, és mi rendre, időről időre kölcsönt adunk a Nemzetközi Valutaalapnak, amit ő további kölcsön formájában kihelyez azokhoz az országokhoz, akik bajba jutottak és a piacról már nem tudják fenntartani a működésüket. Ez a rend, de a dolog az úgy fest, hogy az eurózóna országai döntöttek úgy, hogy ezt adni fogják, és van néhány gazdag ország, aki nem tagja az eurózónának, mint Anglia vagy Svédország, ők szeretnének hozzájárulni akkor is, ha ez számukra nem kötelező. Ezért van ez a bonyolult megfogalmazás, de a szöveg, amit majd a parlament képviselői hétfőn reggel megismernek, talán a sajtóból már hamarabb is, az tele van ilyen bonyolult, két-három jelentésrétegű mondatokkal.
- De mi tudjuk azt, hogy ez vonatkozna ránk, vagy tudjuk azt, hogy szabad ebből kimaradni, vagy nem tudjuk?
- Mi nem fogunk fizetni.
- Ez azt jelenti, hogyha kéne fizetni, nem tudjuk aláírni?
- Nem, ez azt jelenti, hogy Magyarország egy olyan ország, amely jelen pillanatban a Nemzetközi Valutaalap egy programjában vesz részt, hiszen emlékszik talán rá, hogy 2009-ben összeomlott Magyarország, még az előző kormány idején, és akkor a Nemzetközi Valutaalaptól kölcsönt kellett felvenni, és az az ország, amelyik program ország, vagyis ilyen program alatt áll, az sosem fizet be.
- Értem. Jó.
- Tehát van még számos ilyen csel a nemzetközi pénzügyi megállapodások világában.
- A héten már informális, de gyakorlatilag hivatalos tárgyalások kezdődnek a Nemzetközi Valutaalappal, és, ugye, nemrég még azt mondtuk, mielőtt ezt bejelentette volna a kormány, nemrég még azt, előtte pár nappal, ugye, azt mondta a miniszter, hogy kiebrudaltuk őket. Tehát itten, ugye, sokan látnak egy nagyon éles fordulatot. Van-e stratégia, amibe ez beilleszthető? Tehát a két dolog, hogy elküldtük őket, hogy azt mondtuk, hogy nem kellenek, vagy azt mondtuk, hogy el akarunk rugaszkodni Európától, és a mostani magatartásunk között van-e folyamatosság, beilleszthető-e ez egy egységes stratégiába?
- Hogyne. A kormánynak az a dolga, hogy az ország ügyeit egy világos forgatókönyv és terv szerint intézze, döntsön azokban, illetve ilyen forgatókönyv szerint haladjon.
- Na, de mi ez a stratégia?
- Ugye, a legfontosabb dolog az, hogy 2010-ben, amikor megalakult a mostani kormány, akkor egy nagy gonddal küszködtünk, ugye, Magyarország Görögország mellett a csőd szélén tántorgó ország volt. És akkor arra vállalkoztunk, hogy ezeket az örökölt hibákat, amitől szenved a magyar gazdaság, ki fogjuk javítani, és a ciklus végére, tehát négy év múlva Magyarországot Európa, de legalábbis Közép-Európa egyik, vagy ha lehet, legversenyképesebb gazdaságává tesszük. Erre készítettünk egy tervet. E szerint haladunk most is. A változás az, hogy jó okunk volt abban reménykedni, hogy napsütés lesz. Tehát hogy az eurózóna országai erősek, a magyar gazdaság egy olyan ország, amelynek a nemzeti összterméke mintegy 80 %-ban külföldi kereskedelmen keresztül realizálódik, tehát nekünk fontos, hogy a nagy európai gazdaság, ahova végső soron tartozunk, jó állapotban legyen, és abban reménykedtünk, hogy a görög válságon túljutnak, és rendezik az ügyeket, és ez segíteni fog bennünket is. Most annyiban történt változás, hogy a megörökölt hibák kijavításának során – illetve időközben – beütött egy euróválság. Úgyhogy mi küzdünk az örökölt hibák kijavításán, az eurózóna meg azért küzd, hogy megmentse a közös pénzt, és ez a válság, amitől ma az eurózóna országai szenvednek, hatással van Magyarországra is, de nem lehet olyan hatással, legalábbis nekem ez a meggyőződésem és a feltett szándékom, nem lehet olyan hatása, hogy eltérítsen bennünket azoktól a céloktól, amelyeket kitűztünk magunk elé. Tehát a különbség az, hogy nem...
- Az eszközöktől eltéríthető.
- Azonnal. Tehát a különbség az, hogy nem napsütésben kell végrehajtanunk az előző időszak hibáinak kijavítását, hanem kell esernyő, és úgy látom, hogy kell viharkabát is.
- Na, most azt mondta Miniszterelnök úr, hogy át kell, ezzel nagyjából összefüggően, tehát hogy át kell alakítani a költségvetést, amelynek a fő számait már elfogadta a parlament. De a fő számokat is át kell fogalmazni nyilván, hogyha egyszer arról lemondtunk, hogy itt másfél százalékos növekedés lesz, és nem tudom, mennyivel, de ha csak 1 százalékkal is csökken a növekedés, ugye, az még beleférne a tartalékainkba, de éppen hogy.
- Két körülmény van itt. Az első és legfontosabb körülmény az, hogy már megvitattuk az európai gazdaságok helyzetét is. Teljesen világos volt, amikor Cameronnal, a brit miniszterelnökkel beszéltem, vagy Merkel asszonnyal, aki a németek ügyeiért felel, hogy az európai övezethez, az eurózónához tartozó gazdaságok, rosszabbul fognak teljesíteni a következő évben, mint korábban. És ennek a hatása alól nem tudjuk kivonni magunkat. Az én és a gazdasági miniszter közös meglátása az, hogy a német gazdasági növekedési adatait vegyük alapul, és ahhoz próbáljuk igazítani a következő évre vonatkozó pénzügyi terveinket. Valamint számolni kell – és ez a másik tényező – azzal, hogyha az eurózóna országai nem tudják megerősíteni az eurót, és most úgy tűnik, hogy ez lassan halad, abban az esetben a forint árfolyamára ennek kedvezőtlen hatása lesz. Amiből pedig az következik, hogy az egész költségvetést más árfolyamon, más euró–forint árfolyamon kell kiszámolnunk, mint amilyen alapon ezt a benyújtáskor még tettük, és ami akkor reális volt. Ez a két tényező visz bennünket abba az irányba, hogy számoljuk újra a költségvetést, és igazítsuk hozzá a mára kialakult európai állapotokhoz, és csak reménykedhetünk abban, hogy év közben majd ezt nem kell megtenni, de ennek az a föltétele, hogy az eurózóna országai képesek legyenek a saját válságukat kezelni. Ez segít bennünket abban, hogy mi meg az örökölt hibák kijavítását az eredeti forgatókönyv szerint el tudjuk végezni.
- De azt tudja most már Miniszterelnök úr, mert tudja, hogy milyen, elmondta nekem, hogy csak most fog találkozni a gazdasági miniszterrel, de hogy, azt már tudja, hogy az árfolyamot, a forint–euró árfolyamot mennyivel magasabban akarják megszabni, mint ahogy most van a költségvetésben, és hogy a gazdasági növekedést mennyivel akarják leszállítani a mostani tervhez képest?
- Erre ma délután tesz majd javaslatot a gazdasági miniszter. Az előzetes latolgatásban részt vettem. Tehát a növekedést, azt a másfél százalékról legalább a fél százalékig le kell vinni, de ez a fölső határ, lehet, hogy inkább ez alá, a forint árfolyamot pedig jelentősen meg kell emelnünk.
- Ez több százmilliárd forintnyi tennivalót jelent, tehát vagy adóban vagy költségcsökkentésben. Nem tudom, mennyit, de mondjuk 200-at.
- A dolog nem annyira vészes, mint amilyennek látszik, mert az eredetileg benyújtott költségvetést is nagyon nagy tartalékokkal...
- Igen, van ott 300 milliárd.
- Még több is. Tehát abban komoly tartalékok vannak, mert azt gondoltam, hogy miután bizonytalan az európai gazdasági helyzet, az a jó, az ad biztonságot a vállalkozásoknak, az ad biztonságot az embereknek, a háztartásoknak, hogyha az éves gazdasági tervünket, amit közönségesen költségvetésnek hívunk, nagy tartalékkal tervezzük meg. Én szeretném a tartalék szintjét, amennyire lehet, megtartani. Ezért kell ma délután és a holnapi nap során több ponton azért kell változtatni. A tartalék is elég lenne, de akkor nem lenne tartalékunk, és nem olyan időket élünk most, amikor tartalék nélkül neki lehet vágni a következő évnek, amely, még egyszer mondom, esernyős, viharkabátos év lesz.
- Ott 1400 milliárd forintnyi egyensúlyjavítás szerepel, azt hiszem, hogy ez a modern idők legnagyobb, tehát én nem is emlékszem, úgy emlékszem, hogy a Bajnaiéké volt 700 milliárd, ez nagyon komoly, ez nagyon súlyos. Ennek biztos, hogy lesz politikai ára. Ezzel hogy számol Miniszterelnök úr?
- Úgy, hogy hozni fogm, és nem vinni.
- Tehát van olyan, hogy az ember válságot kezel, akkor az tud hozni, de ha marad utána válság, akkor nem tud hozni.
- Én a következőt gondolom. Amikor hozzáláttunk a megörökölt helyzet orvoslásához, akkor azt mondtam a gazdasági miniszternek meg a fejlesztési ügyekért felelős miniszternek is, hogy három világos elv alapján kell a válságot kezelni Magyarországon, és 2010 óta e szerint a forgatókönyv szerint haladunk. Az első elv az volt, hogy tehermegosztást kell létrehozni. Tehát az emberek nem fogadják el, és igazuk van, hogy ha újra csak ők viselik a válság orvoslásának terheit. Tehát be kell vonni olyanokat is, akik eddig kivonták magukat ez alól. Be kell vonni a bankokat, be kell vonni a nagyvállalatokat, be kell vonni mindenkit, aki eddig a saját maga arányos részét nem vállalta.
- Megjegyzem, hogyha az emberek terhet viselnek, akkor a bankok automatikusan viselnek terhet, mert az embereknek kevesebb pénzük lesz.
- Ez egy kicsit bonyolultabb kérdés egy olyan ország esetében, ahol a bankok tekintélyes része külföldi tulajdonban van. Tehát maradjunk abban, hogy az első fontos elv, és ezt fenn kell tartani a jövőben is, a végtörlesztés, tehát a devizahitel probléma felszámolásánál is ebből indultam ki, az a tehermegosztás. A második dolog a felerősítés. Tehát azokat a családokat, azokat az embereket, azokat a vállalkozásokat, akik lényegében hátukon viszik az országot most már hosszú-hosszú évek óta, őket meg kell erősíteni. Tehát nem lehet olyan válságkezelés, hogy közben ők tönkremenjenek, és a középosztályból lecsússzanak a nehéz vagy akár reménytelen helyzetben lévő emberek közé. Tehát ezt a törzsét, a középrészét, a középosztályát Magyarországnak fel kell erősíteni. Ezért olyan az adórendszer, amilyen, és ezért van családtámogatási rendszer az adórendszerhez kapcsolva. És a harmadik elv pedig az volt, hogy szerkezetátalakításokat kell végrehajtani. Tehát minden olyan dolgot, amely újratermeli Magyarország eladósodását, át kell alakítani. Most ennek a három elvnek a mentén haladunk. Eltelt – ugye, 2010-ben volt a kormányváltás – másfél év, bevezettünk bankadót, különadókat, a devizahitelesek ügyét most meg fogjuk oldani, átalakítjuk az oktatást, az önkormányzati rendszert, a felsőoktatást, az egészségügyi rendszert, az igazságszolgáltatást. Tehát egy nagy átszervezés kellős közepén vagyunk. Az erre vonatkozó törvényeket el fogjuk fogadni az év végéig, és a következő évben bejáratjuk ezeket a megreformált, átalakított rendszereket.
- Ezeknek a reformoknak van olyan céljuk, hogy kevesebbe kerüljenek ezek a rendszerek?
- Van, amelyik kevesebbe fog kerülni, van, amelyik többe. A dolognak az a lényege, hogy ne termeljen adósságot. Tehát például a nyugdíjrendszernél az volt a feladat, és most már úgy látom, hogy ennek a feladata, a baj vagy a rossz helyzet felszámolásának a végén vagyunk, hogy annyi nyugdíjat kell kifizetnünk, amennyi nyugdíjjárulékot beszedünk, vagy fordítva: annyi nyugdíjjárulékot kell beszednünk, amennyi nyugdíjat kifizetünk, és ezért át kellett alakítani a nyugdíjak kifizetési rendjét is meg a begyűjtési rendjét. Az egész nyugdíjrendszert lényegében újra kellett szabni úgy, hogy közben azt a vállalást, amit a nyugdíjasok felé tettem még a választásokkor, hogy a nyugdíjaknak a vásárlóértékét meg fogjuk őrizni, azt közben be kellett tartani. Ezt elvégeztük. Tehát csak azt akarom mondani Önnek, hogy én tudom, hogy Magyarországon sok konfliktus van, sok a vita, de amikor ilyen mértékű átalakítást végzünk egy országban, ez aligha képzelhető el másként, ezek nem véletlenszerűen fejüket felütő konfliktusok, hanem egy másfél évvel ezelőtt elhatározott menetrend végrehajtásából szükségszerűen következő feszültségek, amelyek megnyílnak, utána lezárjuk, a törvényeket elfogadjuk, bejáratjuk az új rendszereket. És a 2013-as évben már úgy, ahogyan ezt én 2010-ben vállaltam, már az elrugaszkodás éve lesz, már az emelkedés éve lesz.
- De valójában Ön azért arra nem számított, hogy a 2012-es év ilyen nehéz lesz.
- Arra nem számítottam, és erről beszélgetünk most itt már percek óta, hogy közben az eurózónához, tehát az Európai Unió magjához tartozó, a legerősebb államokat tömörítő közösség, olyan súlyos válságba kerül, mint amilyenbe került. Ez valóban egy olyan körülmény, amely nehezíti a dolgunkat, de én továbbra is szeretnék kitartani amellett, hogy a saját eredeti terveinket nem szabad föladni.
- És a mi módszereink Ön szerint jók voltak? Tehát Ön hallja, Önnek is elmondták itt az Önnel jó viszonyban lévő közgazdászok, hogy ők egy csomó dolgot nem helyeseltek.
- Nézze, például tehermegosztás esetében, hogyha nem bankadó és nem a nagy cégek megadóztatásának útját választjuk, abban az esetben három év alatt a magyar emberektől több mint 1000 milliárd forintot kellett volna elvenni. Ezt ők befizették, mármint a bankok meg a nagy cégek. Ennyiben hozzájárultak Magyarország megújításához. A végtörlesztés esete. Nézze, a végtörlesztésnél – a devizahitelekről beszélünk – az egy rossz piaci termék. Az adósrabszolgaságra ítéli magyar családok százezreit. Az a rendszer, vagy az a termék nem maradhat bent a magyar gazdaságban, azt onnan ki kell venni, akkor is, ha a bankok eredetileg ezt nem akarták, de most már be kell látniuk, hogy nekik is érdekük, hogy közös megoldást találjunk, hogy hogyan vegyük ki. Mert ha az megoldás marad, amit én javasoltam, és ami mentén elindultunk, azt nem biztos, hogy túl fogják élni. Tehát mindenki a megállapodás felé halad. Én csak azt akarom mondani Önnek, hogy ilyen politikát még kevesen csináltak ebben az országban, de ilyen nehéz helyzetet is kevesen örököltek, mint Magyarország. És aki olyan helyzetben volt, mint Magyarország, lásd Görögország vagy később Portugália, az be is dőlt. Magyarország áll a lábán. Sőt, teljes nyugalomban mondhatom azt Magyarország polgárainak, hogy nincs mitől tartaniuk. Magyarország meg fog állni a lábán és el fogjuk érni a kitűzött céljainkat.
- És személy szerint Fellegi Tamás miniszter meg fog állni a lábán? Ugye, az újságok azt írták, vagy úgy értették, hogy lemondott. Ön azt mondta, hogy nem tud róla, hogy lemondott volna. Én ezt úgy értelmezem, hogy ő nem lemondott, hanem kérte, hogy mentsék fel abból a miniszteri megbízatásából azért, hogy a valutaalappal ő tárgyaljon tiszta erőből, és ez azt jelenti, hogy azt fogja neki javasolni, hogy maradjon miniszteri rangban, de a valutaalappal foglalkozzon?
- Először is köszönettel tartozunk mindannyian, én magam is Fellegi Tamás miniszter úrnak, hogy eddig kiválóan végezte a munkáját. Azért is hálás vagyok neki, hogy vállalta a magyar gazdaság szempontjából egyik legnagyobb kihívást jelentő feladatot, hogy a Nemzetközi Valutaalappal folytatott tárgyalásokat vezetni fogja. Azt pedig méltányolom, hogy úgy látja, hogy a két dolgot, a minisztérium vezetését és a tárgyalások irányítását egyszerre nem tudja megoldani. Erre kell megoldást találnunk, de neki benne kell maradni a kormányban, mert egyébként hogyan tudná kellő súllyal képviselni a magyar kormány álláspontját? Ennek a jogi megoldását ma délután meg fogjuk találni.
- Vagyis mire a nézők ezt a műsort látják, már ők tudni fogják, ha akarják.
- Mi tudni fogjuk, hogy még vasárnap, vagy majd hétfőn hozzuk-e ezt nyilvánosságra, ezt majd a vele való beszélgetésben fogjuk eldönteni.
- Köszönöm szépen!
- Én is köszönöm a lehetőséget!


orbanviktor.hu
