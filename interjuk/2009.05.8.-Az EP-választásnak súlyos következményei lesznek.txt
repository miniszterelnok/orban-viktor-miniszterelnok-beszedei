Az EP-választásnak súlyos következményei lesznek
2009.05.8.

            A hírTV Péntek 8 című műsorában Rákay Philip beszélgetett Orbán Viktorral.
        


- Szép jó estét kívánok mindannyiuknak! Önök a Péntek 8-at látják, és mielőtt belekezdünk, van egy jó és egy rossz hírem. A rossz úgy szól, hogy Csermely Péter ezen a héten még mindig nincs velünk, jó hír viszont, hogy egy hét múlva visszatér és ez egészen bizonyos. És hogy mondjak még egy olyan dolgot, ami gondolom, nem lesz ellenükre, a mai vendég Orbán Viktor, a Fidesz elnöke. Szervusz, Viktor!
- Szervusz, jó estét kívánok!
- Köszönöm, hogy újra itt vagy velünk, illetve ezúttal velem a Péntek 8-ban, s engedd meg, hogy az elmúlt hetek, hónapok eseményeit nemcsak címszavakban, de megpróbáljuk valahogy elemezni, vagy legalábbis górcső alá venni. S kezdjük egy múlt hét szombati nagygyűléssel, ahol te mondtál egy beszédet, és bevallom, hogy nekem elég rendes deja vuem volt. Deja vuem volt, mert ettől a beszédtől néhány száz méterre légvonalban, éppen húsz évvel ezelőtt is mondtál egy beszédet, és azon gondolkodtam, hogy mindannyian visszafiatalodtunk húsz évet, mert mind a két beszéd szinte csereszabatos volt. Jó, hogy a Nagy Imre és mártírtársainak újratemetésén elmondott beszédben volt némi, nem is annyira finom kis utalás a szovjet csapatok távozására - ez ma nem aktuális, de egyébként kicserélhettünk volna gyakorlatilag szinte mindent.
- Biztosan tartalmilag is találhatunk azonosságot a két beszéd között, de ami ezt az érzést okozhatta inkább az, hogy mind a két beszéd egyenes beszéd volt. Ugye ez egy… Nem tudom, beszélhetünk akkor egy-két percet erről. Tehát beszédet mondani egy nehéz dolog - először talán hadd kezdjem ezzel, ugyanis az számos…
- Számosan próbálkoznak vele.
- Nos, az egy másik dolog. Jelentkező mindig van, de sokfajta beszédet lehet mondani, sok különböző műfajú beszéd tartozik ebbe a kategóriába, és mindegyiknek kötött szabályai vannak. Tehát az nem úgy van, mint ahogy sokan gondolják: kiáll az ember, elmondja, amit gondol, mert egészen más egy ünnepi beszéd, egy olyan beszéd, mint amilyen a Nagy Imre-temetés volt, ami egyszerre kell, hogy tabukat döntsön porba, de közben tiszteletet is kell adjon, kegyeletet is ki kell fejezzen. Vannak ünnepi beszédek, és van mozgósító beszéd. Most a mozgósító beszédek mindig egyenes beszédek és személyes beszédek. Most a Nagy Imre-beszéd is egy mozgósító beszéd volt, és a mostani is ebbe a műfajba sorolható. Ahol nincs mellébeszélés, nincs bonyolult okfejtés, egyenes, világos mondatok vannak, leginkább olyan mondatok, amelyek nemcsak a beszédet mondó saját szívéből, hanem a hallgatóság szívéből is fakadnak. Ha ez megtörténik, akkor az egy jó mozgósító beszéd. Mi mindannyian jól éreztük magunkat, akik ott voltunk most szombaton. Egy egyenes beszéd volt, mert meggyőződésem szerint ennek jött el az ideje. Tehát nemcsak azért sikeredett ez ilyenre, és nemcsak azért választottam ezt a műfajt, mert európai parlamenti választásra készülünk mindannyian, hanem azért is, mert az ország állapota megköveteli a bonyolult beszédmód mellőzését, az érvelések háttérbe szorítását, és helyette inkább a szándékok világos kinyilvánítását, hogy az emberek el tudjanak igazodni a tekintetben, hogy mit várhatnak, és kitől mit várhatnak, kinek mi a szándéka a magyarok jövőjét illetően.
- Persze abban igazad van, hogy jól éreztük magunkat, azok is, akik a tévén keresztül látták a beszédet, és azok is, akik nyilván ott voltak személyesen. De valahol azért ez egy szomorú, furcsa kettős érzés is volt szerintem mindannyiunkban, mert valahogy azt bizonygatta, hogy megint aktuálisak azok a dolgok, amelyek húsz évvel ezelőtt, és hogy bizonyos szempontból szellemi, erkölcsi, sőt politikai, vagy akár a társadalom megosztottságát tekintve is rosszabbul állunk, mint húsz évvel ezelőtt.
- Igen, de miért? Miért van mégis az, hogy úgy éreztük, hogy jól érezzük magunkat? Szerintem ennek az az oka, hogy ha baj is van egy országban - mert időnként súlyos bajok is előfordulhatnak egy-egy országban –, most Magyarország esetében azt látjuk, hogy húsz évvel ezelőtti bajok is újra előfordulnak, ami persze nem teszi az embert boldoggá, de ha nem adja meg magát a körülményeknek, ha nem érzi úgy, hogy a sors ledönti a lábáról, ha nem ejti ölbe a kezét, ha nem hatalmasodik el az érzés rajta, hogy hát itt már nincs mit tenni, hanem a bajok ellenére is föláll, sőt a sarkára áll, és megtalálja azokat a társakat, akik nem apátiába zuhannak, hanem inkább indulatokat akarnak kifejezni, dühösek. De ez nem egy terméketlen düh, hanem kifejezetten a cselekedni akarás, a tehetetlenség láncainak a széttöréséről szóló indulat, akkor az ember hirtelen jól érzi magát még akkor is, ha nagy baj van, mert nem tudja kifizetni a számlát, mert ha hazamegy, akkor szembesül újra a mindennapi problémákkal, a gyerek iskoláztatásával, azzal, hogy éppen most az újabb megszorításoknak megint ő lesz az áldozata. De mégis, ennek ellenére, amíg ott együtt van a többi cselekedni akaró emberrel, addig nincsen baj, addig jól érzi magát, mert azt, ami most nyomasztja, olyannak látja, amitől együtt, közös erővel meg lehet szabadulni. Ezért kell összejönni. Ezért van az, hogy a magyar társadalom, ha nem talál módot arra, hogy összejöjjön, mármint hogy a tagjai össze tudjanak jönni, és találkozzanak egymással, akkor hajlamos arra, hogy az elnyomói, a hatalmasok őket sújtó intézkedéseivel szembefordulás helyett inkább az apátiát választja. Otthon marad, egyedül marad, magányossá válik és beletörődővé is. Ezért nagyon fontos a polgári-nemzeti erőknek, akik mindig a cselekvésben meg a „nem lehet olyan rossz a helyzet, hogy közös erővel ne tudnánk rajta változtatni”, tehát akik ezt az életérzést képviselik, ezért fontos, hogy nekünk időről időre találkozni kell egymással, mert egymástól kapjuk, és egymásnak adjuk az életerőt.
- Valóban, ez a közösség nagyon fontos, és ez a közösségi tudat az, ami sokakat – és ez itt a Péntek 8 nézői között is így van, ez mindig kiderül az e-mailekből is – ezek az úgymond ünnepek, ezek az összetalálkozások tartanak össze, dacára annak, hogy azért a hétköznapokban az embernek az adrenalin szintje elég rendesen fölmegy.
- Hát sőt, sőt. Ne habozzunk, tehát akkor vállaljuk a kérdésedet, amit az előbb tettél föl, mert vannak tartalmi hasonlóságok is a húsz évvel ezelőtti érzéseink meg az ország helyzete és a mostani érzések és az ország mai helyzete között. Ugye talán leginkább az az érzés – én legalábbis így látom, ez a személyes véleményem, tehát nem tudom alátámasztani statisztikai adatokkal és kutatásokkal, de amit én, ahogy jövök-megyek az országban, érzek és látok – az, hogy 1989-ben is úgy gondoltuk, hogy most véget kell vetni egy korszaknak, mert elég most már, torkig vagyunk valamivel, egy korszakot kell lezárni, és most így érezzük, hogy le kell zárni egy korszakot. Tehát ezt – nevezzük Gyurcsány–Bajnai-korszaknak, ami most már hét éve tart – le kell zárni. Tehát az egész rendszerváltoztatás, amellyel lezártuk a Kádár-korszakot – érdekes, akkor már nem Kádár volt a hatalom tulajdonosa, hanem inkább Grósz, meg az utána következő nemzedék –, most is úgy van, hogy a korszak legtipikusabb személyisége, már minthogyha eltűnt volna a színpadról, ugye, Gyurcsány volt miniszterelnök úr, és helyette most már egy másik ember alatt fog véget érni az ő korszaka. Tehát mindannyian éreztük 1989-ben, hogy le fogjuk zárni hamarosan a szocializmust, és most meg úgy érezzük, hogy a rendszerváltás, amely ebbe a Gyurcsány–Bajnai-korszakba torkollott, is követeli már, hogy zárjuk le, legyen már vége ennek az egész rendszernek, amivé a rendszerváltoztatás végül is fajult, vagy milyen zsákutcába vezették az elmúlt hét évben a szocialisták. Tehát mindenki egy korszakot akar lezárni, egy rendszertől akar megszabadulni, újra akarja kezdeni. Ez az érzés az, ami szerintem nagyon hasonlít az 1989-es emlékeinkhez.
- Meg a szóhasználat is, már legalábbis ami a baloldalról érkezik. Nem akarlak ezen a szép kora nyári estén nagyon fölidegesíteni, de Lendvai Ildikó, az MSZP elnöke a városligeti MSZP sátorban a majálison, május 1-jén a következőket mondta szó szerint: „Ha a zsidókkal és a cigányokkal kezdik, akkor a baloldaliakkal folytatják, akkor a kisemberekkel folytatják. És nem a politikusokat kell félteni, nem minket kell félteni. Önöket kell félteni.” Majd a Népszavában drága jó Bolgár úr, miután arról értekezik, hogy Orbán Viktor vezetésével a jobboldal mekkora győzelmet fog hamarosan aratni, kiütéses győzelemről ír, azt írja dolgozatának végén: „Közeledik a lelkes vastapsok és a súlyos csend ideje.” Tehát hogy lefordítsam mindenkinek: döbbenetes diktatúrára készül Orbán Viktor.
- Hát először is, ami az első gondolatsort illeti: én fontosnak tartom, hogy mindannyian tiszteletben tartsuk azoknak az embereknek a fájdalmát és veszteségeit, amelyeket az elmúlt – mondjuk – két emberöltő során szenvedtek el, beleértve a Lendvai Ildikó által említett zsidó honfitársainkat, cigány honfitársainkat, baloldaliakat, de nem tartom szerencsésnek, ha a magyar szenvedéstörténetből az ország másik felét meg kirekesztjük. Hát azért ebben az országban a keresztényekkel is folytatták, a magyarokkal is folytatták, tehát nem igaz, hogy az elmúlt két emberöltőnyi történelem az a baloldal szenvedéstörténete Magyarországon. Kétségkívül a baloldalnak megvan a maga szenvedéstörténete, de azt gondolom, hogy a polgári keresztény nemzeti érzelmű családoknak, nemzedékeknek, életfölfogású embereknek, közösségnek ugyanúgy megvan a maga szenvedéstörténete.
- Hát akár a Tanácsköztársaság, meg akár az ötvenes évek terrorját nézzük.
- Hát de még a… Bocsánat, hát még a náci – vagy talán ez egy rossz kifejezés –, a szélsőjobboldali, szálasista időkben is, hát azért a polgári-keresztény középosztály is szenvedett, hát azért jó néhányan voltak ebből a világból, akik megszenvedték nemcsak a vörös diktatúrát, hanem a barnát is. Mint ahogy egyébként a zsidó honfitársaink között is jó néhányan voltak, akik nemcsak a Nemzetvezető néhány hónapjának ténykedését szenvedték meg, hanem az utána következő baloldali diktatúrát is, hiszen őtőlük is államosítottak, őket is elzavarták az országból, őket is kisemmizték, őket is megfosztották elemi jogaiktól, és így tovább és így tovább. Tehát nem szeretem, vagy megmondom őszintén: kifejezetten bánt, amikor egy olyan történelmi értelmezéssel találjuk magunkat szembe, amely csak bizonyos csoportok számára teszi lehetővé, hogy megvallja az elmúlt hatvan-hetven, kilencven év szenvedésének máig érő fájdalmát. Ez mindannyiunkat megillet. Ez az első dolog. Tehát azt hiszem, hogy kölcsönös tisztelet, ami most nemcsak jobboldaliak és baloldaliak között, hanem családok között, szomszédok között, más pártállású, más világlátású, más származású családok között is szükséges, hogy egy nemzet egységes tudjon lenni – ezt tiszteletben kell tartani. A közös fájdalom ugyanolyan fontos, mint a közös siker. Ami pedig a jövőt illeti. Hát kétségkívül nagy változásokat szeretnénk Magyarországon előidézni. Tehát én személyesen is egy olyan munkára készülök, amelynek az a lényege, hogy először el kell takarítani a szocialista kormányzás, a hétéves kormányzás romhalmazát. Utána meg kell nevezni az ország tönkretételéért felelősséget viselőket, a felelősséget meg kell állapítani, és ami jár, azt ki kell mérni. És utána pedig hozzá kell látnunk közösen, mindannyian, lehetőleg minél szélesebben összefogva az ország újjáépítéséhez. Ez egy nagyszabású feladat, és jelentős változásokat jelent. De ennek a minősége, a politikai minősége nem a diktatúra felé való haladás a mostani állapotokból, hanem sokkal inkább a rendszerváltáskor megfogalmazott demokratikus eszményekhez történő visszatérés. Hiszen ma az emberi jogok tekintetében, a független intézmények hatalmi lábhoz hajlítása tekintetében, általában a demokrácia alapnormáinak ügyében nagyon rosszul áll Magyarország. Tehát a demokráciát a következő kormányzatnak túl azon, hogy a gazdaságot újjá kell építenie, szerintem vissza kell adni az életerőt meg a reményt az embereknek, aközben a demokráciát is meg kell erősítenünk. Tehát a szocialisták tévednek: a haladás iránya nem az lesz, hogy a demokráciából megyünk a diktatúra felé, hanem a mostani féldemokratikus, féldiktatórikus állapotoktól fogunk megindulni a Nyugat-Európa vagy az európai kultúrkörre jellemző demokratikus eszmények, intézmények és politikai berendezkedés felé.
- Hát nyilván azt a másik oldal is érzi, ezért érezhetjük mi, a közélet eseményeit figyelő emberek, hogy a balliberális oldal egyetlen programja az elmúlt hetekben, hónapokban megint a szélsőjobbozás meg a náci, fasiszta, antiszemita, rasszista, nem tudom én milyen indítékokkal való dobálózás.
- Igen, de ez abból fakad, hogy félreértik az országot. Tehát miközben nagyon fontos dolog szerintem minden kirekesztő, erőszakos, a másik ember emberi méltóságát sértő, az emberi méltósághoz való jogot megtagadó politikai vagy nem politikai magatartással szembeni föllépés – ez rendkívül fontos, hiszen egy polgári társadalom középpontjában is az emberi méltóság feltétlen tisztelete áll –, azért az igazi bajok, az igazi gondok a magyar gazdaságban lelhetők föl. És egyszerűen is meg tudom fogalmazni a bonyolult közgazdasági összefüggések építményét, vagy le tudom azt írni: föl kell építenünk egy olyan gazdasági rendszert, ahol aki dolgozik, az boldogul. Ma az a probléma, hogy senki nem hiszi el, hogy ebben az országban, ha dolgozik, akkor boldogulhat, mert azt tapasztalta meg, hogy itt az ügyeskedők, a spekulánsok, a szélhámosok, a gazemberek, a politikai hátszéllel rendelkező szélhámosok és gazemberek élik a világukat. Miközben egyébként eltulajdonítják a közvagyont, elsíbolják a közpénzeket, miközben a saját vagyonukat kiviszik az adózás alól mindenfajta külföldi adóparadicsomokba, itthon megszorítást prédikálnak, és ráküldik az emberekre az adóhivatalt. Tehát mindenki úgy érzi, hogy ebben az országban nincs meg a munka elismerése, a dolgozó ember tisztelete és megbecsülése, és ma, aki becsületesen munkából akar megélni, nem boldogul. Nekünk egy olyan Magyarországot kell fölépítenünk, ahol az az egyszerű mondat érvényes és igaz, hogy aki dolgozik, az boldogul. És ha ez megvan, akkor minden, ami ezután következik, szinte magától menni fog.
- Épp ma adott ki egy közleményt az Országos Kereskedelmi Szövetség, amelynek álláspontja szerint a Bajnai-csomagban található áfa-emelés épp a feketegazdaságot erősíti majd, és döbbenetes, hogy néhány nappal ezelőtt Kovács Árpád, az ÁSZ elnöke mondta azt, hogy a Bajnai-csomag és az előttünk álló hónapok gyakorlatilag azt fogják erősíteni, hogy szervezett bűnözői körök és egyéb spekulánsok ráépülnek majd a rendszerre.
- Nézd, a Bajnai-csomag egy történelmi bűnnek tűnik ebben a pillanatban, ugyanakkor nem varrnám a miniszterelnök nyakába, mert valójában ez egy MSZP-s csomag. Tehát akárhogyan is, ez a csomag csak azért létezhet, mert a Magyar Szocialista Párt parlamenti képviselői ezeket az intézkedéseket – karöltve az ismét kormánypárti szabad demokratákkal, ha jól tudom, mert egyik nap így, másik nap úgy, de most biztos páros nap van, ezért most inkább kormánypártiak, tehát a szabad demokratákkal karöltve – ezt megszavazzák. Tehát ez, miközben persze van neve a miniszterelnöknek, de valójában ez a megszorító csomag a Magyar Szocialista Párt megszorítócsomagja. Ők is viselik érte a felelősséget. Lehet, hogy a miniszterelnök terjesztette elő, de az előterjesztés egy fabatkát sem ért volna, hogyha a szocialisták nem fogadják el, sőt nem állnak mögé teljes mellszélességgel. Na most ez a csomag egy történelmi bűn, ugyanis ez a csomag körülbelül kétszázezer munkahely megszűnésével fenyeget. Tehát itt nem egyszerűen egy rossz gazdaságpolitikáról van szó - olyan elő szokott fordulni -, hanem arról van szó, hogy ami 2002 után már kétszer megbukott, vagyis hogy megszorítások révén akarnak gazdasági egyensúlyt előállítani, hogy megszorítások révén akarják az ország nehéz helyzetét orvosolni. Ez kétszer bukott meg 2002 után. Egyszer megbukott Medgyessy Péter miniszterelnök idején, egyszer megbukott a korszak névadója, Gyurcsány Ferenc miniszterelnöksége idején. Most harmadszor próbálkoznak ugyanazzal. Ha kétszer nem vált be, hiszen nem vált be, azért vagyunk ott, ahol vagyunk, akkor miért próbálkozunk vele harmadszor? És ez most már nem babra megy ez a játék, hanem miután a munkanélküliség elérte a kilenc-tíz százalékos nagyságrendet, itt további kétszázezer munkahely veszélybe sodorása, esetleges megszűnése egy olyan szegénységet, mélyszegénységet, kilátástalanságot idéz elő Magyarországon, amire nem a hiba, hanem a bűn a megfelelő jelző. Tehát ez a csomag nem egyszerűen egy szakmailag hibás csomag – bár ez is igaz –, hanem az emberiesség, a gazdaságpolitika, az ország jövője, a következő nemzedékek szempontjából nézve ez bűn.
- De ha közgazdaságilag is nonszensz ez a csomag és politikailag is az, hiszen elveszik a tizenharmadik havi nyugdíjat, az ő szavazóbázisuknak egy jelentős része, azt gondolom, hogy ott van a nyugdíjasok között, tehát politikailag is öngyilkosság, és emberiességi szempontok szerint is öngyilkosság, akkor vajon miért élnek a Kádár-korszak utolsó évtizedeitől kezdve folyamatosan ezekkel az eszközökkel? Hitelt fölvenni, az embereken meg megszorítani, és megdorgálni őket, miért fogyasztotok annyit?
- Mielőtt erre a kérdésre válaszolnék, vagy megpróbálnék valamilyen indokot, vagy értelmes okfejtést adni, ezt a tizenharmadik havi nyugdíjkérdést egy kicsit hadd járjam körül. Én ezt a szót most már törölném a politikai közbeszédből. A tizenharmadik havi nyugdíj egy nyugdíjemelés volt, kétségkívül egy speciális módon megvalósított nyugdíjemelés, tehát nem a szokásos rendbe beépült nyugdíjemelés, de egy nyugdíjemelés. Tehát amikor most valaki elveszi úgymond a tizenharmadik havi nyugdíjat, akkor nem a tizenharmadik havi nyugdíjat veszi el, hanem csökkenti a nyugdíjasok nyugdíját, nem is akármennyivel, igen jelentős mértékben. Ha az áremelkedések hatását is odaszámítom, akkor könnyen kiderülhet, mondjuk egy év múlva, hogy a nyugdíjasoktól elvették a nyugdíjuk értékének körülbelül tíz-tizenkét százalékát. Tehát én inkább most már nem azon vitatkoznék, hogy tizenharmadik havi-e vagy nem, hanem az a helyzet, hogy volt a nyugdíjasoknak egy nyugdíja, ami több részből állt össze, és abból az egyik részt elvették, vagyis csökkentették a nyugdíjat, ami egy súlyos dolog. Na most miért teszik ezt? Hát jó volna belelátni a fejükbe, akkor tudnánk a biztos választ erre a kérdésre. Amit gyaníthatunk, az a következő: először is ezt a közgazdasági iskolát ismerik, ez van a reflexeikben. Tehát hogyha valami baj üti fel a fejét a gazdaságban, akkor az első dolog, hogy kitől vehetünk el? Persze ők maguktól sose. Az ki van zárva, hogy személyesen vesztesei legyenek egy-egy ilyen gazdaságpolitikai irányvonalnak, de azonnal megkeresik azokat, akiktől még lehet elvenni: aki dolgozik, aki gyereket nevel, aki már megdolgozott a pénzéért, vagyis a nyugdíjáért, aki egészségügyi ellátást akar kapni – ahonnan lehet. Ezt általában, ennek általában az a következménye, hogy a magukat munkából fönntartók, vagy korábbi munkájukból magukat fönntartók, tehát nyugdíjasok isszák meg mindennek a levét. Na most, egy másik magyarázat is lehetséges. Azért azt ne feledjük el, hogy miközben az előbb idézett szocialista pártvezetői nyilatkozatok miatt a jobboldaliak vagy a polgári vagy nemzeti érzelmű emberek okkal érezhetik magukat sértve, sőt bántva. Azért ne felejtsük el, hogy a legnagyobb sértést, rombolást a mostani szocialista vezetők a baloldalon okozták. Tehát erről mi ritkán szoktunk beszélgetni, mert a saját bajunk is épp elég nekünk, de azért, ha belegondolok mindabba, ami történik, egy baloldali érzelmű ember fejével, akkor nem látok mást, mint hogy egy nagyon erőteljes, nagyon gazdag, nagyon izmos érdekképviseleti és érdekérvényesítési adottságokkal rendelkező nagytőkés csoport elvette azt a politikai közösséget, amely azoké az embereké volt, akik egyébként a társadalomnak inkább az elesettjei közé tartoznak, a segítségre szorulók közé tartoznak. Tehát ez egy másik világ. És nyilvánvalóan az a politika, amit most folytat ez a kormány, nem az elesettek és a szegények érdekében folytatott politika, amilyennek egy tisztességes baloldali politikának lennie kellene, hanem ez kifejezetten a multimilliárdosok gazdaságpolitikája.
- Hát de látod, hogy valaki hagyja ezt.
- És ennek a…
- A baloldali közösség hagyja ezt.
- Majd meglátjuk, hogy mit hagynak a baloldaliak. Ennek a szimbolikus kifejeződése az az abszurditás, amikor a milliárdosok az Internacionálét éneklik a kongresszuson. Az nem azért meglepő, mert az Internacionálé egy régi dolog, meg mert diktatúrák kötődnek hozzá - kétségkívül, azért ez sem lényegtelen körülmény -, hanem arról van szó, arról a feszültségről, amikor a világ proletárjainak felkelésdalát egyébként a milliárdosok, tehát a nagytőke képviselői énekelik, sőt, ők énekelik elő. Na most, ez az abszurd azért azt mutatja, hogy a baloldali emberektől azt a politikai közösséget, amit Magyarországon a baloldal – most lehet ilyen vagy olyan véleményünk erről a történelemről, de mégiscsak baloldali emberek történelme volt, az ő közösségük volt, az ő értékeik és eszményeik voltak, hát ezeket csúfolják meg nap mint nap. Tehát azért néha, ha átnézünk a másik oldalra, és van bennünk annyi empátia, hogy a baloldali érzelmű emberek fejével is gondolkozzunk, akkor azt kell mondanom, hogy az a fájdalom, amit mi érzünk, az a másik oldalon is megvan, csak más formában és másképp. De visszatérve arra, amit a beszélgetésünk elején mondtam. Az ők, tehát a baloldali emberek mai fájdalma amiatt, ami történik, az része az egységes vagy az egész magyar fájdalomtörténetnek, és ezért én azt gondolom, hogy a baloldali emberek számára az a politika, amit majd a következő kormány valósít meg, amelyben sokkal igazabbul mutatkoznak meg bizonyos baloldali értékek: a munka tisztelete, a dolgozó ember megbecsülése, az elesettekkel való törődés, hogy senkit sem hagyunk az út szélén. Tehát lehet, hogy nem fog tetszeni néhány, mondjuk úgy: ideológiai tétel, amire épül a következő kormánynak a működése, de tartalmilag, amikor a családokról lesz szó, az elesettekről lesz szó, a szegényekről lesz szó, akkor azt gondolom, hogy nagyon sok baloldali ember fogja úgy érezni, hogy bizony baloldalibb kormány van Magyarországon akkor, amikor egy polgári erő alakít kormányt, mint amikor a saját, milliárdosok által kisajátított pártja alakítja a kormányt.
- Az imént annyit szerettem volna közbevetni, hogy egy publicisztikában olvastam, hogy amikor Gyurcsány és Bajnai éneklik az Internacionálét és ahhoz a részhez érnek, hogy „fel, fel, te éhes proletár”, akkor, ha nagyon koncentrálnak, talán megkordulhat a gyomruk – írta valaki. De egyébként mindaz, amiről beszéltél, visszaköszön nekem az évértékelő beszédedben is, ahol nagyjából azt mondtad, hogy az egyik legfontosabb feladat visszafoglalni a hazánkat. De emellett legalább egy ilyen fontos, és talán nehéz feladat is, hogy mondjuk a miniszterelnöki pozíció, a miniszterelnöki bársonyszékben ülő ember tekintélyét és az ezzel kapcsolatos politika egy ország vezetésének a tekintélyét valahogy visszaállítani. Hiszen ami cirkusz ment itt heteken keresztül, húsz nevet dobtak be, szinte egy kalapból, szinte sorshúzásszerűen döntöttek arról a székről - s hadd ne legyek tényleg demagóg - amelyben azért mégiscsak egyszer Batthyány meg mondjuk Bethlen ültek. Szóval…
- Így van.
- ...ezt nem lesz könnyű visszaszerezni.
- Sőt, amely szék esetében az utóbbi időben az volt a divat, hogy nem az embereknek a döntése befolyásolta, hogy ki ül ott, illetve hogy azt a munkát, amit onnan kell végezni, ki végezheti, és az azért a munkáért való felelősséget kinek kell majd vállalnia. Tehát ez a demokrácia kérdéséhez visz bennünket vissza. A miniszterelnöki súlyt, tekintélyt akkor lehet megerősíteni, hogyha a következő miniszterelnök egy világos választási felhatalmazás alapján kezdi meg a munkáját, és egy olyan programot hirdet meg, amely összhangban van azzal a választási programmal, amelynek a végrehajtására egyébként felhatalmazást kapott. Én mindig elmondom, hogy a pártmérgezett magyar közélet azt hiszi, vagy mindig arról beszél, hogy ki ül majd abban a székben, meg melyik párt adja a parlament többségét, és választások tulajdonképpen arról szólnak, hogy a hatalom gyakorolóinak személyeit jelölik ki a választópolgárok. De ez nem igaz. Ez a gondolat egy örökség, a szocializmus hatalomközpontú öröksége. Egy társadalomközpontú gondolkodás szempontjából nem erről szól a parlamenti választás. Persze, van neki egy olyan eleme is, hogy pártok viaskodnak. Hanem arról szól, hogy mindannyian közösen most elhatározzuk, hogy merre fog menni, merre fogunk haladni, merre halad majd a közös életünk a következő négy esztendőben. És ezért van jelentősége annak, hogy mire hatalmazzák föl, nemcsak az, hogy kit hatalmaznak föl, hanem annak is, hogy mire hatalmazzák föl. S a miniszterelnöki tekintély ma Magyarországon azért van porban, mert ha hazudósak a miniszterelnökök, ha nem azt teszik, amire vállalkoznak, sőt utóbb bevallják, hogy ők tulajdonképpen jól átverték a választópolgárokat, akkor mit várhatunk? Hát ha egy hazudós ember akármilyen posztot is tölt be, nemcsak a saját személyes tekintélyét, hanem az általa betöltött hivatal tekintélyét is a porba rántja. Ez történt Magyarországgal.
- Az EP-választás vajon lehet-e akár egy előrehozott választás, vagy mondjuk a jövő tavasszal legkésőbb mindenképpen bekövetkező országgyűlési választás előszobája? Kérdezem ezt azért is, mert ugye a 2004-es EP-választáson mindössze 38,5 százalékos volt a részvétel, ami nem tűnik túl magasnak. Kérdés, hogy most hányan nyilvánítanak véleményt akár az EP-képviselőkkel, akár más dolgokkal kapcsolatban.
- Mielőtt az új választás esélyéről mondanék néhány szót, ismét hadd erősítsem meg a közös hitünket a demokráciában. Tehát az nagyon fontos dolog…
- Pedig már kezdtünk leszokni róla az elmúlt hét-nyolc évben.
- Igen, hát le akarnak róla beszélni bennünket. Hát mindaz, ami történik, ha megpróbáljuk a mögöttes értelmét megfejteni annak, amit a miniszterelnök, az MSZP elnöke, általában az MSZP beszél, mind le akar bennünket beszélni a demokráciáról. Hát kiderül, hogy a nép nem elég szakértő, fölül a populistáknak. Hát micsoda nagy baj lesz abból, ha egyszer egy kormány azt teszi, amit a nép akar, ugye? A választást egyfolytában, mint egy problémát állítják be. Hát a választás egy demokráciában a legnagyobb ünnep, hát akkor kapunk lehetőséget arra, hogy kiderüljön, hogy valóban közösen döntünk arról, hogy mi lesz a közös jövőnk. Ehelyett kiderül, hogy drága, nehéz, válság idején talán nem kéne megszervezni…
- Időhúzás, igen.
- ...időhúzás. Tehát, hogy mondjam, az egész… Ráadásul kiszolgáltatjuk a kormányzati irányvonalat a népakaratnak. Tehát az egész gondolkodásmód… Hogyha a nyilvánosság előtt elhangzó mondatok mögöttes szellemi tartalmát fejtjük föl, az mind le akar bennünket beszélni arról, hogy egy: ez a mi országunk, mi döntjük el, hogy mi lesz vele. A személyes döntésünk igenis hozzájárul ahhoz, hogy merre, miképpen alakul a sorsunk. És ha nem tetszik, amit a hatalmasok művelnek, akkor igenis el lehet őket küldeni, és egy másik alternatívát lehet kormányzati, vagy államfői, hatalmi pozícióba juttatni. Ez a demokrácia lényege. Erről le akarnak bennünket beszélni. Most én azért hoztam föl mindezt, hogy fölidézzem, hogy Magyarországon eddig minden választásnak nagyon komoly következményei voltak. Lehet, hogy nem éppen az, amit szerettünk volna, de mindig nagyon komoly következményei voltak, és mindig úgy történt, hogy amit az emberek akartak, és az az erő, amit támogattak, az megvalósult és megerősödött, és akivel szemben foglaltak állást, az pedig mindig meggyengült. Hát ez történt 2004-ben az EP-választáskor, hiszen Medgyessy Péter tulajdonképpen azért kellett, hogy távozzon a miniszterelnöki székből, mert az EP-választáson egy tragikus méretű vereséget szenvedett, tehát olyan mértékű vereséget, ami után még ha akart volna, sem tudott volna tartósan kormányozni. A népszavazás után - emlékezzünk rá –, a szociális népszavazás után, amiről azt mondták, hogy majd május 9-e után…
- Március 9-e után...
- Március 9-e után majd 10-e következik, ennyi a jelentősége az egésznek, ugye mégiscsak szétesett a koalíció, kisebbségi kormány volt Magyarországon, és a szocialista párt mai mélyrepülésének az igazi kezdete valahonnan – vagy tartóssá válása – onnan eredeztethető. Most is lesz egy választás; súlyos következményei lesznek. Mi, akiknek elegünk van abból, ami történik, akik torkig vagyunk ezzel a szélhámossággal, ami az országot eluralja, mi azt szeretnénk, hogyha az európai választás következménye egy új választás lenne. Nem tudom megmondani, hogy az lesz-e vagy nem, de biztos vagyok abban, hogy annak óriási jelentősége van, hogy mennyien megyünk el, milyen hangosan és mennyien mondjuk azt, hogy elég. Ennek lesz következménye. Minél többen és hangosabban mondjuk, annál erősebb következménye lesz. És ha nem holnap vagy holnapután, a választásokat követő napokon, akkor pedig biztosak lehetünk abban, hogy az EP-választás eredménye meghatározza, vagy legalábbis bizonyos mértékig meghatározza a következő parlamenti választásnak az eredményét. Az, hogy a parlamenti választás során az a változás, ami reményeim szerint meg fog történni, mennyire lesz mély, mennyire lesz alapos, mennyire lesz átható, mennyire lesz erőteljes, nagymértékben függ attól, hogy milyen eredménnyel zárulnak az EP-választások. Tehát én mindenkit biztatnék arra, hogyha választás van, és úgy gondolja, hogy a fönnálló helyzeten változtatni szeretne, akkor sose habozzon, akármilyen választás is az: helyi, országgyűlési, európai, népszavazás, mindig menjen el, és fejezze ki a véleményét a leadott szavazatával, mert annak lesz következménye. Amíg ebben hiszünk, addig demokráciában élünk. A demokráciát ugyan látszólag intézmények tartják fönn, ebben sok igazság is van, de ezek az intézmények nélkülünk, az intézményekbe meg a közös akaratba vetett hit nélkül üres mákgubók: zörögnek, nincsen testük, össze is lehet őket roppantani. Amíg ebben hiszünk, hogy a szavunknak van súlya, és befolyásolja a jövőnket, addig lesz Magyarországon demokrácia. És én a jobboldal politikai küldetésének azt tartom Magyarországon, hogy ne engedje, hogy a baloldal az elégedetlenkedő embereket vagy az elégedetlen embereket, a fölháborodott és joggal elégedetlen embereket, az apátia felé terelje. Igenis mondják meg egyenesen, amit gondolnak, ahogyan – visszatérjek a beszélgetésünk elejére – tettem én a Kós Károly sétányon. Mondják el, hogy torkig vannak, hogy változtatni akarnak, hogy elszámoltatást akarnak, mert büntetlenül egy országot nem lehet tönkretenni, mert nem egy országot tettek tönkre, hanem emberek millióinak a jövőjét tették tönkre, s ezt nem hagyhatjuk. S el kell mondai, hogy ez a mi országunk, abban az értelemben kétségkívül, hogy ha azt látjuk, hogy baj van vele, akkor nem az a helyes magatartás, mint amit látok jobb és baloldalon egyaránt tehetséges emberek körében, hogy fogják a hátizsákjukat, mert az ország reménytelen, és odébbállnak. Nem megyünk el, itt maradunk. A mi országunk, rendbe fogjuk hozni, vissza fogjuk venni, és közös erővel újra egy élhető országgá fogjuk alakítani. S ez egész addig így történik, amíg hiszünk benne. Ha ezt a hitet föladjuk, akkor utána nincs olyan politikai vezető, nincs olyan politikai párt, amely a mi hitetlenségünk mellett erre képes lenne.
- Én mostanában sportot űzök abból az elmúlt hetekben, hogy próbálok pozitív példákat keresni, és mindig itt a Péntek 8-ban el is mondom ezeket. A múlt héten meséltem egy olyan társasházról, ahol leváltak a távhőről, egy vállalkozó bevonásával geotermikus, ilyen hőszivattyúkkal fűtik ezentúl a házat, és nem kiszolgáltatottak többé. Aztán, nem is tudom, néhány nappal ezelőtt itt a Hír TV-ben a Keresztmetszet című műsorban láttam egy kistelepülést, ahol a szociális munkát úgy oldják meg, hogy kiküldik szociális munkára az önkormányzat tulajdonában lévő remek földterületekre az embereket, ott megtermelik a zöldséget, a gyümölcsöt kiváló minőségben. Ezt a helyi iskolába is óvodába közétkeztetésre eladják, illetve részesülnek belőle a szociális ellátásra szorultak is. Tehát azért vannak példák, hogy ki tudjuk húzni magunkat a sárból.
- Ezek a példák rendkívül fontosak, de még talán még erősebb üzenete is van ezeknek a példáknak, és a következő kormánynak kell, hogy legyen füle ezekhez a történetekhez, és én hallom azt, amiről ezek a történetek szólnak. És azt hiszem, hogy értem is. Tehát ezek a történetek azt üzenik, hogy a következő kormány esetében nem elég, ha mást csinál. Kétségkívül mást kell csinálnia, tehát a mostani munkahelyeket veszélybe sodró, megszorító politika helyett tegyen erőfeszítéseket a munkahelyek megteremtésére. Tehát az világos, hogy mást is kell csinálni, de az kevés lesz. A következő kormánynak másképpen is kell csinálnia. Tehát ezeket az energiákat, amikről beszélünk, az életerőnek ezeket a megnyilvánulásait, a közbölcsességnek azokat a példáit, amit most itt megidéztél, ezeket mind be kell építeni a kormányzatba, a kormányzati munkába. Úgy nem lehet sikeres Magyarország, hogy a kormány meghirdet egy programot, majd elkezdi végrehajtani, és mindenki ül, és várja, hogy azt a programot végrehajtják, és aztán megünnepeljük a sikert. Sikert úgy lehet elérni, ha a következő kormány mást csinál és másképpen, vagyis kifejezetten fölhívja, fölszólítja, buzdítja az embereket arra, hogy helyben fogalmazzák meg, mire van elsősorban szükségük, mi az, amiért képesek valami energiát kifejteni, megmozdulni, amihez majd a kormány be tud társulni, mert ha ilyen kezdeményezések vannak, akkor azok mellé oda tud állni a kormány. Ha falusi iskolát akarnak visszaállítani, mit tudnak vállalni az iskola újra megnyitásáért, ki tudnak-e tatarozni vagy festeni, vagy legalább rendbe tenni az udvart, hogy a kormány utána azt mondhassa, hogy na, miután van helyben megnyilvánuló akarat, van mi mellé odaállni. Tehát én azt szeretném, hogyha a következő kormánynak lenne füle arra, ami az országban történik, és ott, ahol értékek születnek, vagy értékek vannak születőben, oda kell állni mellé, és ott kell társsá válni. Most ami pedig a konkrét példákat illeti: ne kerteljünk: Magyarországon vállalkozói forradalomra is szükség lesz. Ma a bürokrácia meg a milliárdosok egyébként közösen a kis- és középvállalkozók megfojtásában érdekeltek. Olyan szabályokat erőltetnek az emberekre, amely a kis- és középvállalkozói egzisztenciák, a családi gazdaságok, a továbböröklődő tudás, továbbadott vagyon révén fölépülő nemzedékek létrejöttében nem érdekeltek. Itt olyan radikális lépéseket kell tenni, adócsökkentés, korrupció-visszaszorítás, bürokrácia leépítése, amit nem tudok másképpen minősíteni, mint úgy, hogy vállalkozói forradalomra van szükség, a „magam ura akarok lenni” életérzést átélő emberek előtt ki kell nyitni a teret, lehetőségeket kell teremteni. Boldogulni nekik kell természetesen, az állam helyettük nem tud boldogulni, boldoggá még kevésbé tudja tenni őket. Ez sosem vezetett jóra, erre ne vállalkozzunk, de letakarítani a pályát, az összes akadályt félretolni, vagy legalábbis a pálya széléig kitolni, és azt mondani, hogy na hát, akkor próbálkozzatok, és mi pedig ott, ahol tudunk, szívesen működünk veletek együtt. Egy ilyen, mondjuk úgy, hogy a Széchenyi-terve szellemi alapjait megidéző, azt modernizáló, azt új formába, korszerűbb formába öntő gazdaságpolitikára lesz szükségük.
- Nagyon szalad az időnk, de persze sok dolog bujkál bennem. Például az is, hogy vajon a stratégiai fontosságú ágazatokat, mint például a vízszektor elherdálását, az állami erdők ellopását meg lehet-e még akadályozni?
- Hát nézd. Nézd, ugye én ebben a beszédben, amikor azt mondtam, hogy egyenesen kell szólnunk – a múlt szombaton –, akkor én a tolvajszellem kifejezést használtam, most sem akarom elkerülni. Úgy elterpeszkedett a szélhámosság meg a tolvajlás hangulata ma a hatalom környékén, ami már nem arcpirító, hanem egész egyszerűen az ország maradék vagyonának kifosztásával fenyeget bennünket. Pontos tudomásunk van arról, hogy például a vízvagyon ellopása éppen most készül. Ugye, már korábban, egy jó évvel ezelőtt gyanús volt, amikor a vízközmű cégeket a tartósan állami cégek sorából kiemelték, és egy értékesíthető kategóriába helyezték. Most olyan átalakítások zajlanak, ami tulajdonképpen egy rejtett ellopását jelenti a magyar vízvagyonnak, a közműcégeket szeretnék persze koncesszióba meg működésbe adni, tehát már annyit azért tanultak, hogy az nem megy, hogy spajszerrel fölfeszítem a páncélszekrényt, könyékig turkálok, elviszem, különösen most, hogy ugye már érzik a változást, úgy látom a közigazgatás különböző grádicsain, és egyre több ügy kerül fölszínre. Tehát ez már nem megy. Itt egy bújtatott eltulajdonítási folyamata indul meg a magyar vízvagyonnak, ami a következő harminc-negyven év legfontosabb vagyontárgya vagy eszköze lesz a nemzetgazdaságoknak, és Magyarország nagyon előnyös helyzetből tud startolni, ha nem engedjük magunkat meglopni. Tehát itt ki kell mondanunk azt, hogy ha itt privatizációra kerül sor, amit ellenzünk, akkor fogunk szervezni népszavazást ellene, és ha közben mégis eladják, vagy koncesszióba adják ezeket a vízközmű cégeket, akkor vissza fogjuk őket venni úgy, mint ahogyan a társadalombiztosítással is tettük volna, hogyha lett volna olyan félnótás üzletember, aki ilyen ellenzéki állásfoglalás után tőkét tett volna bele, és privatizálni akarta volna a tébét. Szerencsére nem volt ilyen, nem is kell majd a következő kormánynak visszavenni, mert most még állami tulajdonban van. Ez lesz a vízvagyonnal is, amit én a következő harminc-negyven év kulcskérdésének, egyik kulcskérdésének tartok.
- Beszéljünk a pécsi kampányról, van rá nagyjából két percünk. Ugye többször is megsértették az elmúlt napokban Szili Katalin és kampánystábja a választási törvényt. Teszi azt az a Szili Katalin egyébként, aki - hát ez is egy abszurdum, aki a Magyar Országgyűlés alkotmányos működéséért, és annak fenntartásáért dolgozik, vagy annak egyik letéteményese. Normális dolgok ezek?
- Nem is értem az egészet, megmondom őszintén. Tehát én azok közé tartozom, aki Szili Katalint egy országos politikusnak gondoltam mindig, én nem róttam föl neki soha magamban – miért is tettem volna –, hogy hátat fordított a pécsieknek, az ő pécsi korszaka – én azt úgy értettem – lezárult, hát nem törődött ő a pécsiekkel egyáltalán az elmúlt nem tudom hány évben. Én a Parlamentben nem hallottam olyan beszédet, ami arról szólt volna, hogy akár a Tubes-ügyben, vagy akár bármilyen más ügyben képviselte volna a pécsieket. Ez egy pécsi képviselőnek egyébként dolga, de ha valaki országos politikussá válik, akkor érthető, ha inkább nagyobb nemzetpolitikai ügyek iránt vagy felé fordul az érdeklődése. Tehát én őt már ebben a mezőben láttam, és most meglepett, meglepődve tapasztalom azt, hogy ő erről az útról visszafordult, miközben nem törődött évekig a pécsiekkel, most mégis hazamegy és hát pécsi érdekképviselővé, városatyává, polgármesterré szeretne válni. Az én számomra…
- Nyilván okosan menekül, nem?
- Én nem tudom, hogy van ez, meg mitől van ez, de kétségkívül nem egyenes folytatása ez annak a pályának, amit olyan szépen megépített, mert még bizonyos respektet egyébként a mi köreinkben is kétségkívül egy-egy megnyilatkozása okán gyűjtött.
- Na jó, de hát azt ne felejtsük el, hogy Gyurcsányt azért ő mentette meg a parlamentben…
- Más ügyek esetében pedig rombolta ezt a respektet. Tehát nem arról van szó, hogy sírna a szívünk abban az esetben, hogyha a pécsiek Páva Zsolt mellett kötelezik el magukat, amiben szívből reménykedem, és sok sikert kívánok a pécsieknek, mert Pécs nagyon nagy lehetőségek kapujában állt az elmúlt időszakban, és éppen most esik el óriási lehetőségektől. Hacsak nem lesz végre egy olyan városvezetése, amely a sarkára áll, és a következő kormánnyal – mert a mostaniban már ne reménykedjenek, a következő kormánnyal együttműködve kihozza Pécsből azt a lehetőséget, amit az Európai Kulturális Főváros egyedi lehetőségként az összes magyar város közül kizárólag Pécs számára adott meg, vagy nyitott föl, vagy nyitott meg. Tehát úgy gondolom, hogy ez a pécsi választás a nagypolitikai összefüggésektől függetlenül, a pécsi emberek élete szempontjából is fontos, talán a szokásosnál jóval fontosabb lesz.
- Pécsről egyetlenegy szlogen, ami az interneten terjedt – nem akarom, hogy reagálj rá, mert nem lenne a részedről elegáns – úgy szólt, hogy jobb a páva, mint a pulyka.
- Hát én azt kívánom a pécsieknek, hogy először is menjenek el választani, tehát semmiképpen ne erősítsék azokat a hangokat, miszerint a magyarok beletörődtek abba, hogy a sorsukon nem tudnak változtatni. Az egész ország figyel most Pécs városára. Fontos, nekem is fontos itt Budapesten, hogy lássam, hogy mennyi életerő buzog még a pécsiekben. De el tudom képzelni, hogy a kisebb településeken, amelyek kevésbé az ország közepe felé esnek, talán még fontosabb látnunk, hogy egy ilyen nagy múltú városban most mégis az emberek mit gondolnak, van-e még remény a jövő iránt. Másodsorban pedig arra kérem őket, hogy mondják ki, hogy elég volt. Tehát ne csak egy pécsi döntést hozzanak, hanem üzenjék meg mindannyiunknak, hogy a változás elindult, Pécsre is meg fog érkezni, s a pécsi emberek is várják, hogy ezt a korszakot és rendszert végre lezárjuk, és megnyissunk egy újat.
- Viktor, azt mondtad egyszer egy beszédedben, nem tudom már, melyikben, hogy nem tudják úgy tönkretenni a hazánkat, hogy azt ne tudnánk újjáépíteni. Úgyhogy én most azzal köszönök el, hogy nagyon remélem, hogy nem volt ez egy elhamarkodott kifejezés, és bízzunk benne, hogy így lesz. Köszönöm szépen, hogy a vendégünk voltál!
- Nem megyünk el. Nem megyünk el, itt maradunk, és rendbe hozzuk azt, amit a szocialisták az elmúlt hét évben elrontottak.
- Köszönöm szépen! Orbán Viktor volt a Péntek 8 mai vendége. Egy hét múlva már Csermely Péterrel is találkozhatnak. Minden jót, viszontlátásra!


orbanviktor.hu
