Megszorításokból nem lehet élni
2008.11.12.

            Orbán Viktor interjúja a Kisalföld című napilapban jelent meg.
        

 
Ha az emberek nem változtatnak a politikán, a politika magától nem fog változni, abban reménykedni pedig oktondi dolog, hogy akik csődbe vitték az országot, azok hozzák ki onnan - fogalmazott a Kisalföldnek adott interjújában tegnap Győrött Orbán Viktor, a Fidesz elnöke.

- Megkérdezhetem, hogy mikor olvasott utoljára Marx Károlytól valamit?
- Még megboldogult egyetemista koromban - ahogy a katonaságtól mondták az egyetemet ,- amikor készültem a politikai gazdaságtan című tantárgy vizsgájára.

 - Azt mondják, Nyugaton nagy divatja van Marxnak, az emberek tudni akarják, mitől került válságba a kapitalizmus. Elnök úr mire gyanakszik?
- A világ nagy cégeinek vezetői - beleértve a bankokat és termelő vállalatokat és befektetői alapokat - úgy gondolták, egyetlen nagy céljuk van, hogy minél több pénzt gyűjtsenek össze, bármi áron.  Loptak, csaltak, hazudtak, adatokat hamisítottak meg, értékkel nem bíró vagyontárgyakat értéknek tüntetek fel csak azért, hogy prémiumosztáskor minél többet kapjanak.  Vagyis az emberi kapzsiság sodorta a válság szélére a kapitalizmust.
- Amikor szocializmus volt, az volt válságban. Most kapitalizmus van, s az is válságban van.
- Nem mi tehetünk róla. 
 
- Magyar balsors, hogy mindig az kerül válságba, amilyen rendszer éppen Magyarországon dívik?
- A két korszak között van egy nagy különbség.  A szocializmus ugyanis beleesett a saját maga által ásott sírba.  Ha pedig valaki megírja a kapitalizmus történetét, akkor azt válságok történeteként is megírhatja, ugyanakkor a kapitalizmus annyival mindenképpen több esélyt nyújt, hogy képes önmaga hibáinak kijavítására. Bizonyára nagy viták lesznek most a világban a kapitalizmusról, ezek a viták azonban arról fognak szólni, hogy a rendszer hogyan tudja megújítani magát.

- Marx kötetei mellett Németh Lászlót is elővethetjük. Van sajátos magyar harmadik út?
- Természetesen van. A Moszkvából diktált szocializmussal szemben a kapitalizmusnak vannak nemzeti válfajai. Én a magyar lélekre és testre szabott piacgazdaságban hiszek, amely alapvetően a kontinentális Európa hagyományait követi, leginkább a német szellem által megalkotott szociális piacgazdaságot. Ez persze nem zárja ki a magyar sajátosságokat. Ilyen magyar sajátosság, hogy a mezőgazdaság súlyának nagyobbnak kell lennie, mint Európa más országaiban.  A magyaroknak bátran és vállaltan célul kellene kitűzniük, hogy Európa legműveltebb és legképzettebb népévé akarnak válni. A szellemi nyitottság is megkülönböztet bennünket sok néptől, hiszen fogékonyak vagyunk az újra, a változásokra, s ezeket képesek is vagyunk átszűrni a saját kultúránkon. 

- Nem csak a kapitalizmus került válságba, hanem a magyar állam is közel volt a csődhöz. Elnök úr aggódott a megtakarításai miatt?
- Nincsenek olyan jellegű megtakarításaim, amelyek miatt személyes aggodalomra lett volna okom. A falumban mindig arra tanítottak, hogy ha az embernek pénze van, akkor földet kell venni, s nem bankban tartani. Gyermekkoromban kérdezgettem is a nagyszüleimet, miért mondják mindig, hogy földet kell venni? Azt mondták, azért, mert abból nem lesz több. Vagyis termőföldjeim vannak, így készpénz-megtakarítások miatt nem kellett aggódnom. Az országért persze aggódtam és aggódom továbbra is. 

- Túl vagyunk a nehezén vagy újabb megpróbáltatások előtt állunk?
- A legújabb amerikai elemzések arról értekeznek, hogy az ingatlanpiaci válságot követi-e vajon egy újabb? Sokak szerint közeleg a második válsághullám, a hitelkártya válság, mert rengeteg fedezetlen hitelkártya kölcsönt adtak ki az USÁ-ban. Ami bennünket, magyarokat illet: a legkevésbé sem vagyunk kint a vízből. A kormány nem volt képes arra, hogy a csődveszélyt elhárítsa, sőt félre kezelték a válságot. A nemzetközi tőke összedobta ugyan a pénzt, s elkerültük a fizetésképtelenséget, ettől azonban a magyar gazdaság még nincs kint a vízből. Ez a pénz ugyanis arra megy el, hogy az előzőleg felvett hiteleket törleszteni tudjuk. A válság azon része, amely az emberek mindennapi életét érinti, még csak most következik. Ezért van nagy jelentősége annak, hogy a helyzetet milyen válságkezelési módszerrel próbáljuk orvosolni. 

- Sokszor és sok helyen elmondta, a válságot megoldását a Fidesz előrehozott választásokkal szeretné orvosolni. Ön szerint szerencsés lenne válság közben választásokat tartani?
- Magyarország jövője azon múlik, képesek vagyunk-e változtatni a dolgokon vagy azok úgy mennek tovább, mint eddig. Ha az emberek nem változtatnak a politikán, a politika saját magától nem fog megváltozni. Oktondi dolog azt feltételezni, hogy azok hozzák ki a válságból az országot, akik csődbe vitték. Változást egy demokráciában csak az emberek tudnak előidézni, s ezt választásnak hívják. Az Egyesült Államokból indult ki a válság, ők voltak a legnagyobb bajban, mégsem jutott eszükbe, hogy az elnökválasztást elhalasszák. Sőt, minél hamarabb túl akartak lenni rajta, hogy új bizalmi helyzet jöjjön létre, s a bizalmi tőkével rendelkező új vezetés orvosolja a helyzetet. Az amerikai választás azt üzeni, hogy annak a kormánynak, amely elrontotta a dolgokat, válságot idézett elő, annak mennie kell, a kiúthoz pedig változásra, közbizalmat élvező vezetésre van szükség.  Ez a lecke Magyarországra nézve is igaz. 

- Mostani állapot szerint az SZDSZ nélkül is stabil a kisebbségi MSZP kormány helyzete. Csalódott, hogy nem tudtak előre hozott választást kicsikarni?
- A választás nem személyes ügy, sajnálom az országot sajnálom. A szocialisták a jól ismert hatalomtechnikai eszközökkel összevásárolták a kormánytöbbséget. Ez a többség nem elvek, nem programok mentén jött létre, hanem egyrészt független képviselőket vettek meg – adott esetben – miniszteri tárcával, másrészt az MDF-et szép lassan beintegrálták a kormányba, s az MDF immár gyakorlatilag kormánypártként viselkedik. Vagyis a szocialisták újjáalakították a kormányt, az MDF-et bevették, a függetleneket megvásárolták, az SZDSZ-szel pedig naponta kötnek politikai megállapodásokat, és ez a legrosszabb  az országnak. Nincs program, nincs világos, hatékony válságkezelés. Egyetlen szempont van: a holnap reggelig tartó hatalmi túlélés. Úgy is néz ki a Parlament, ahogy ilyen helyzetben kinézhet. 
 
- A kormány folyamatosan azt mondja, csökkenteni kell az államháztartás hiányát. A Fidesz pedig azt mondja, ne ott és ne úgy. Hol húzna a derékszíjon, ha ön lenne a miniszterelnök, elvégre Brüsszel is ezt várja Magyarországtól?
- Drasztikusan le kellene faragni az állami kiadásokat, a teljesen felesleges kommunikációs kampányokat és a luxuskiadásokat, ebbe a helyzetben le kell állítani. Magyarországnak nem megszorításokra van szüksége, mert megszorításokból nincs élet, nincs kilábalás, nincs növekedés, nem lehet fenntartani a családot, abból nem lehet megélni. Aki most megszorításokat vezet be, az szembe megy egész Európával. Ha megnézzük, hogy Európában hogyan kezelik a válságot, akkor láthatjuk, hogy ország méretre való tekintet nélkül  mindenki adót csökkent, kamatot csökkent, növekedési programokat jelent be, s a kis és középvállalkozásokat támogatja, mert ez a válságból kivezető európai út. Egyetlen ország van Európában, amely az ellenkező úton halad: ez Magyarország. Két út van tehát előttünk: az európai út, amely kivezet a válságból, és a másik út, a magyar szocialisták útja, amely egyre mélyebbre visz bennünket a válságba. Én leginkább a munkahelyeket féltem, s ha tovább megyünk a szocilaisták útján, akkor 200-250 ezer munkahely kerül veszélybe. 

- Győrben készül az interjú, tíz kilométerre Szlovákiától. Rossz szomszédság török átok. Van kiút a válságból?
- Az elmúlt egy évben bekövetkezett változások felértékelték a közép-európai együttműködést. Az energiaárak és az üzemanyag árak emelkedése, az orosz birodalmi terjeszkedés, valamint a pénzügyi válság mind-mind hozzájárult ehhez. Ezt a közép-európai együttműködést akadályozza a szlovák-magyar viszony. Ezért ezt mielőbb rendezni kell. 

- Van esély arra, hogy a szombati Fico-Gyurcsány találkozó ezen változtat?
- Bizakodjunk. 

- Utoljára fél éve beszélgettünk Győrött, amikor elnök úr látványosan kiállt Győr polgármestere mellett. Utána személycserékre is sor került a városházán. Megnyugodtak a kedélyek, hallgattak önre?
- A győri polgármestert az ország egyik legsikeresebb polgármesterének tartom. Azokban az emberekben bíztam mindig is a legjobban, akik a politikai pályájuk előtt nagyszerű helytállásról tettek tanúbizonyságot, és Borkai Zsolt mégiscsak egy olimpia bajnok. Már pedig aki egy olimpia döntőben helyt tud állni, az egy város élén sem szokott meginogni. Örülök annak, hogy a győri polgármester úrrá lett a nehézségeken, problémákon, s Borkai Zsolt előtt egy széles és nagy ívű politikai pályát látok.


Kisalföld - Koloszár Tamás

