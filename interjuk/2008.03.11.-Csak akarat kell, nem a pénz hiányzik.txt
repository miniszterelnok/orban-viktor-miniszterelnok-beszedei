Csak akarat kell, nem a pénz hiányzik
2008.03.11.

            A HírTV Rájátszás című műsorában Nagy Katalin beszélgetett Orbán Viktorral.
        


- Jó estét kívánok 2008. március 11-én kedden. Ugye hogy szalad az idő? Peregnek az órák és a napok. Március 9-e után március 10-e jött és már 11-ének is lassan a végére érünk. Csak éppen mindenkinek tudomásul kell venni, hogy 3 millió 300 ezer ember véleménye valamivel fontosabb, mint egy emberé. De lássuk, miről lesz szó a mai műsorban. 
Bejátszás: Az ellenzék világos és egyértelmű megoldást javasol a vizitdíj, a kórházi napidíj és a tandíj eltörlése miatt kieső bevételek pótlására. A Rájátszás vendége Orbán Viktor. A rektorok kitartanak a tandíj mellett, szembe mennének a választók akaratával. A hallgatók jogaik védelmében ha kell, engedetlenségi mozgalmat hirdetnek. Kétszeresére kell emelni a háziorvosok finanszírozását. A kamara szerint a kieső vizitdíj pótlása az állam feladata.

- A magyar emberek önbecsülése nyilvánult meg március 9-én a népszavazás napján - véli a Fidesz elnöke. Orbán Viktor nem azt mondta, hogy pártja győzött, hanem azt, hogy Magyarország. Köszöntöm a stúdióban Orbán Viktort. Jó estét kívánok.
- Jó estét kívánok.
- Ezt önnel a politikus mértékletessége mondatta, vagy valami hosszú távú stratégiai cél?
- Ez történt. Tehát persze kellett hozzá egy nagy és szervezett erő is, mint amilyenek mi vagyunk, de ez önmagában édeskevés lett volna. Kellett hozzá az a majdnem 4 milliónyi, sőt 4 milliót meghaladó ember akarata, aki azt mondta, hogy eljött az idő, azért mindent ne nyeljünk le, mindent ne nyomjanak le a torkunkon, azért értsük meg, hogy Magyarországon vannak olyan emberek, akik nem tudják elviselni az egészségügy extra plusz kiadásait, illetve terheit és hát a fiatalok jövőjét se áldozzuk fel. Eljött az idő és cselekedjünk. Ha nem lett volna több mint 4 millió emberben meg az akarat, akkor mi hiába kezdeményeztünk volna bármit is. Tehát a tény úgy hangzik: Magyarország győzött.
- Tehát ez az oka annak is, hogy ugye látom, ön ugyanúgy kampányolt, mint 2006-ban mind a két választáson, vagy 2004-ben ugyanúgy járta az országot, Tarlós István is és a többi politikus is. De soha sem sikerült ennyi ember mozgósítani.
- Nézze, hát más volt azért ez. Utoljára 1988 tájékán, '89-ben éreztem magam úgy, mint most. Ugye az eltelt az első szabad választás óta, 1990 óta 18 esztendő. És különösen az utóbbi néhány év történéseinek a fényében már - hogy mondjam - már én is az erőm végén voltam. Hát szóval mégis csak rendszerváltó demokrata vagyok. Van néhány dolog, ami fontos. A népakarat fontos. Egy kormány nem mehet szembe az emberekkel. Büntetlenül nem lehet tönkretenni egy országot. Az emberek önbecsülését nem lehet semmibe venni. Szociális érzéketlenségre nem lehet alapítani kormányzást. Tehát nyilvánvaló volt a számomra, hogy az, ami történik, az egy XXI. századi magyar demokráciába nem fér bele. És azt láttam, hogy az emberek viszont mégis tűrik, elviselik, hát élni kell. És én is úgy voltam vele, hogy: fontos itt még valakinek a demokrácia, a rendszerváltók még politikailag aktív szűk körén kívül? Szóval én, aki szolgálatnak fogom föl ezt a munkát, időnként azt szoktam föltenni magamnak, hogy a saját híveinken kívül van még, akit szolgálunk ebben az országban? Tart még valaki igényt a mi szolgálatunkra? És az, ami történt 9-én, az nemcsak az önbecsülését adta vissza szerintem az embereknek, hanem megerősítette a magamfajta, ez a személyes tanulság tulajdonképpen, a magamfajta embereknek a demokráciába vetett hitét. Tehát kiderült, hogy igen, a magyar emberek 18 évvel a rendszerváltás után is demokráciában szeretnének élni, világos elképzelésük van arról, hogy ez mit jelent, és ha mód van rá, akkor ezt az akaratukat, véleményüket ki is fejezik. Én húsz évre az akkumulátoraim föl vannak töltve.
- Ez a 3,3 millió ember, aki igennel voksolt, ez az bizonyos új többség, amiről ön korábban beszélt? De hogyan lehet megtartani ezt a többséget? 
- Valóban az új többségről beszélünk. Azt is elmondtam korábban, hogy az új többség az nem pártalapon szerveződik, az új többség azért jött létre, mert Magyarország ma egy kudarcos ország. Kudarcból kudarcba bukdácsol. Leginkább azért, mert az ország vezetői nem képesek egy sikeres politikát körvonalazni és egy sikeres politika érdekében összefogni az embereket. A sikerhez összefogás kell, közös akarat kell és egy jó kormányzati politika. A siker oldja meg a legtöbb problémáját az embernek, a megosztottságon, a vitákon is az emel bennünket, az emel azok fölé bennünket. Tehát siker kell. Ennyi az egész. Az emberek pedig várják, hogy végre ne állandóan megmagyarázzák a kudarcokat, mert ma ez történik minden nap. Ma is ez folyik. Magyarázzuk a kudarcokat. Ahelyett, hogy arról beszélnénk, hogy az éllovasból sereghajtóvá visszaesett Magyarországból hogyan lesz újból éllovas. Mitől leszünk ismét utolsókból elsők. Szóval, hogyan tegyük Magyarországot sikeressé. Szerintem az emberek ezt várják tőlünk, és ezért a következő napokban is igyekszem minél több helyen erről beszélni.
- Ez a 3 millió 300 ezer ember vajon elfogadja Orbán Viktort és a Fideszt is, mert ugye ha azt nézzük, hogy Kóka János azt mondta szerényen, hogy az a nemmel szavazó 5-600 ezer ember az mind liberális, akkor az a 3 millió 300 ezer pedig mind Fidesz? Lesz támogató?
- Erről én másképp gondolkodom. Nekem az egy régi vesszőparipám, hogy persze vannak azok a nagyon erősen elkötelezett emberek egyik és másik oldalon, akik tán még a kelleténél is többet elnéznek saját politikusaiknak. De a legtöbb ember nem így van ezzel. A legtöbb ember az nem ilyen, vagy olyan párté, amikor eljön a pillanat és dönthet, legyen szó népszavazásról, vagy parlamenti választásról, vagy önkormányzati választásról, akkor a saját életét mérlegeli. A saját életéről szavaz, a saját lehetőségei felől dönt. Milyen úton kellene menni Magyarországnak ahhoz, hogy én abban a helyemet megtaláljam és hiteles lehessek. Ez az emberek kérdése. Tehát ezért nekünk az a dolgunk, hogy programokkal álljunk az emberek elé és elmondjuk, hogy mi milyen utat, lehetőséget látunk és azon belül ők hol találják meg a helyüket. Én ezért nem merészkedek odáig, hogy három egész, nem tudom három millió, háromszázezer embert egész egyszerűen besoroljak akár egyik, akár másik párt mögé.
- Igen, de nyilván azok, akik az igenre szavaztak, most azt várják önöktől, hogy kiálljanak a mellett, hogy igenis pótolni kell a kieső pénzt. Önök mire számítanak? Benyújtották a Parlamentnek a javaslatokat. Mindig lesöpörte az MSZP és a kormánytöbbség.
- Hát nézze. Szerintem ezt a vitát az emberek lezárták március 9-én. A kormánynak nem úri passziója, hogy működtesse a magyar egészségügyet, meg a felsőoktatást. Ez a kötelessége. Alkotmányos kötelessége. Tehát ahelyett, hogy sértegetné az embereket, meg kioktatná őket, meg beleharapna az Alkotmánybíróság, meg oldalvágásokat helyezne az újságírók felé, meg összeesküvés-elméletbe rángatná bele az ellenzéket, meg az egész magyar társadalmat. Szóval az egész viselkedés ez idejétmúlt. Két nappal ezelőtt sem volt valami szimpatikus, de az még a döntés előtt volt. Most azonban döntöttek. Mindenkinek megvan a maga dolga. A Parlamentnek az a dolga, hogy működtesse az egészségügyet. Azt látom, hogy a kormányban nincs meg a kellő elszántság és akarat, ehhez nyilván még korán is van, hiszen csak két nap telt el. De meg kell oldani a dolgot. A Fidesz segíteni tud ebben, hogy benyújtottuk a javaslatainkat és akárhányszor fogják leszavazni, mindig újra és újra be fogunk nyújtani újabb és újabb javaslatokat.
- Azt mondta az egészségügyi miniszter, hogy ő sajnálattal látja, hogy a Fidesznek nincs igazi javaslata. Ő inkább azt mondja, hogy akkor a gyerekgyógyászattól vegyük el a kompenzációt.
- Na jó, hát ezt majd talán a miniszterelnök úrnak kell értékelnie, hogy mit engedhet meg magának az egészségügy minisztere. Azért a családokat, ahol a legfontosabb a gyerek, és sokan vagyunk ezzel így, szóval azokra nem lehet rárontani. Meg a gyerekükkel zsarolni az embereket. Azért mindennek van határa. De még egyszer mondom, ez nem az én dolgom, hanem a főnökéé. Majd nyilván megteszi a szükséges lépéseket. Az én dolgom az az, hogy elmondjam, hogy az a 17 milliárd forint, amit ebben az évben kell megoldani - és benyújtottuk ehhez a törvényjavaslatunkat - az a magyar költségvetés kevesebb, mint egy ezreléke. Csak akarat kell. Nem a pénz hiányzik. A pénz megvan. Akarat kell, hogy odaadják, ahová az emberek eldöntötték, hogy adni kell. Tehát én úgy gondolom, hogy a javaslat világos. Én már túl is vagyok ezen. Tehát én már előrébb tartok. Tehát én ma már beszéltem a legtöbb polgármesterünkkel, kifejezetten kértem őket arra, hogyha lehet, ne várják meg még április elsejét se, hanem ha lehet, az emberek minél hamarabb érezzék meg, hogy a döntésüknek súlya, következménye van, és ha lehet, már...
- ...nem fogják őket ezért felelősségre vonni? Hát látjuk Békés megyében az ÁNTSZ megfedte azokat az önkormányzatokat, amelyek a maguk kocsijával viszik a betegeket, mert egyszerűen a betegszállítás nem működik.
- Az ÁNTSZ is jó, ha fölkészül arra, hogy nem lesz mindig hatalmi eszköz az ÁNTSZ, most a kormány láthatóan a kampány során is többször hatalmi eszközként használta. Az ÁNTSZ-nek nem ez a dolga, hogy politikai kérdésekben állást foglaljon és politikai hatalmi játszmák részese legyen. Nekik az emberek egészségével kell foglalkozniuk és nem pedig a pártpolitikával - zárójel bezárva. Tehát azt akartam csak mondani, hogy én már arra bíztatom a polgármestereinket, hogy minél hamarabb, úgy mint az történt Hódmezővásárhelyen, meg már jó néhány helyen, minél hamarabb szerezzünk ennek érvényt. És természetesen, ha a kormány nem teszi meg a szükséges lépéseket és zsarolni és büntetni akarja a magyar választópolgárokat, akkor az a dolgunk, hogy mi segítséget nyújtsunk és majd, ha eljön az ideje és április elsején még mindig ezek az állapotok lesznek, mint most, az is, hogy a magyar kormány nem teljesíti az alkotmányos kötelességét, akkor majd teszünk olyan lépéseket, javaslatokat önkormányzati, megyei önkormányzati szinten, amelyek segítenek a háziorvosoknak és működtetik az egészségügyet.
- Igen, mert ugye már most látszik, hogy minden jövőbeni hátrányért, vagy hiányért, megmondta az egészségügyi miniszter, a Fideszt fogják felelőssé tenni. A kormány ugyanígy vélekedik. 
- Hány éve van már ez így? Ha esik az eső, azért is én vagyok a felelős. Ebben a politikában nincs semmi új.
- Igen, de az emberek nem tudnak majd elmenni a háziorvoshoz, mert abban a kis körzetben majd nem éri meg, mert olyan 20-30 százalékát teszi ki ugye a vizitdíj a költségvetésüknek. Akkor mit gondolnak majd? Hát ezért szavaztam igennel. 
- Most mondom, hogy ezt a dolgot persze meg fogjuk oldani. Ez a helyzet nem állhat elő, amit ön mond. Ez alkotmányellenes lenne, a Parlamentnek teljesítenie kell a kötelességét, és ha nem teljesíti, akkor majd a Fidesz tesz javaslatot az önkormányzatok irányába, hogy hogyan kell ezt a helyzetet kezelni. Tehát a háziorvosok meg emberek, működési föltételek, meg ellátás híján nem maradhatnak. És mi meg is fogunk tenni ennek érdekében.
- A Fidesz hogyan látja, ez a katasztrofális vereség, ami érte a kormánypártokat, ez milyen következményekkel jár majd? Nagyon sokan szeretnék azt, hogyha ez a kormány, amely nem tudta betölteni a feladatát, nem azt teszi, amire a felhatalmazást kapta, az eltűnne. Lehet-e ennek érdekébe tenni? Ezt várják. Nem? 
- Sokan vannak, vagyunk így. Van, aki ezt várja, van, aki meg mást vár, azért nem tudok minden magyar embert egy fedő, egy fedél, vagy egy kalap alá venni. Nézze. Szerintem egy politika bukott meg. És hogy most a kormánnyal mi lesz, azt bízzuk a kormánypárti többségre, majd nyilván ők is, ha lehiggadnak, átgondolják, akkor meghozzák a szükséges döntéseket. De itt egy politika bukott meg. Világos, hogy a mögöttünk hagyott két évet az emberek kudarcnak minősítették. Jó okkal egyébként. Ha ön megnézi, hogy mondjuk 2004 óta, amikor csatlakoztak a közép-európai országok az Európai Unióhoz, ugye tíz új ország csatlakozott, akkor azt látja, hogy tízből kilenc országban a csatlakozás az a gazdasági növekedés fölgyorsulását hozta magával. Egyetlen ország van, amelyik kivétel. Ahol az Európai Unióhoz való csatlakozás az a gazdaság növekedése helyett a lelassulást hozta magával. Nyilván ha kilenc helyen növekedést hozott, akkor valószínűleg nem az Európai Unióban, hanem Magyarországban és a magyar kormányban van a hiba. Ez egy súlyos dolog. Tehát az emberek jól érzik, hogy az, ami mögöttük van kudarc, le kell zárni. Mitől lett kudarc, Az első dolog, hogy ez egy hazug politika volt és az emberek azt mondták, hogy hazugságra politikát nem lehet építeni, egyenes, őszinte beszédet várunk. A második oka a kudarcnak az az, hogy ez egy kirekesztő politika volt. Ahelyett, hogy bevonta volna a civileket, a szakmai csoportokat, a szakszervezeteket, az egészségügyben a kamarát, ahelyett kirekesztette őket a saját döntéseiből. Konzultálni sem volt hajlandó. Tehát kirekesztő kormánypolitika helyett összefogó, egyeztető kormánypolitika kell. És a harmadik dolog, ami nagyon világos az én számomra a mostani döntésből. Hogy az a kormányzati politika, amely a versenyképességet szembe akarja állítani a szociális biztonsággal, azt az emberek nem fogadják el és jól teszik, mert a versenyképességet és a szociális biztonságot nem hogy nem lehet szembeállítani egymással, hanem szociális biztonság nélkül nincs versenyképesség. Tehát én azt hiszem, hogy én értem, hogy az emberek körülbelül a három konkrét kérdésen túl hogyan zárták le a múltat és milyenfajta jövőt várnak el a politikusoktól, köztük a kormánypártiaktól és az ellenzéktől.
- Igen, de a kormány azt mondja, hogy folytatja a reformokat. Ez a népszavazás ilyen pici dolgot érintett a reformból. A reform pedig ilyen nagy - mutatta a kormányszóvivő. Van ennek a kormánynak elvi alapja, elvi álláspontja arról, hogy milyen irányba akar menni? Hát most ezt a három dolgot megvétózta a társadalom. 
- Először is, hogy egy kormány milyen irányba halad, azt nem ő dönti el. Ha ezt gondolná, akkor félreérti a demokrácia lényegét. A demokrácia lényege, hogy négyévente a végrehajtó hatalom leendő képviselői, a leendő választásokat megnyert pártok megállapodást, társadalmi szerződést kötnek az emberekkel és a megállapodás tárgyai, hogy milyen irányba megy az ország. Olyan nincs, hogy egyetértünk abban, hogy déli irányba indulunk el, majd a választás másnapján bejelenti a miniszterelnök, hogy nem, az irány észak. És mindenkinek menni kell. Tehát nem lehet választani meg kimaradni. Magyarországgal ma ez történt. Tehát én azt gondolom, hogy ez az az alap, ami kicsúszott, mert nem sziklára, hanem homokra volt építve. Ez az alap csúszott ki, fogyott el a kormánypolitika alól. Másfelől, nézze, ezt a kellő udvariassággal próbálom mondani. Szóval a Parlament falai között, de különösen a kormányhivatalokban és különösen a milliárdosoknak meg kellene hallani azt, amit az emberek mondanak. Egyetlen szót kéne megérteniük és ez úgy hangzik, hogy nincs. Tehát Magyarországon ma nagyon sok embernek nincs 300 forintja, ha az orvoshoz kell mennie, kifizesse. Nincs 300 forintja és döntenie kell, hogy eszik, vagy orvoshoz megy. Hogy gyógyszert vált ki, vagy ruhát vesz. Tudom, hogy nehéz nekik elképzelni. De ez a helyzet. Magyarországon több mint 570 ezer olyan nyugdíjas él, aki kevesebb, mint 40 ezer forintból él meg. És van több mint negyedmillió olyan nyugdíjasunk, aki kevesebb, mint 25 ezer forintból él. Hogy élnek ezek az emberek? Erről kéne kicsit gondolkodni, a 300 forintos...
- ...300 forint csak egy fél csomag cigaretta. 
- ...jó, jó, de mielőtt ilyen terheket teszünk az emberek vállára, ismernünk kell az országot, amiben élünk. És nem lehet embereket szociális bizonytalanságba és rettegésbe sodorni. Hát milyen élet az, ahol az embernek egy ledolgozott élet után nyugdíjasként azon kell gondolkodnia, hogyha megbetegszem, akkor nem tudok meggyógyulni, mert nem tudok elmenni egy orvoshoz, mert nincs rá pénzem. Ez a fél doboz cigaretta, mert az a 300 forintos ilyen - ne haragudjon - lekezelő és nagyképű, kioktató bánásmód az emberekkel, 2008-ban, 18 évvel a rendszerváltás után, négy évvel az Európai Uniós tagság után, egész egyszerűen nem fogadható el.
- Elnök úr, ön holnap tart egy nemzetközi sajtótájékoztatót az egészségügy privatizációjáról, ha jól tudom. Miről beszél ott?
- Hát ezt holnap meg fogjuk tudni.
- Előre nem tudhatunk meg róla semmit? 
- Hát mindennek rendelt ideje van.
- Rendben van. Akkor beszéljünk arról, hogy talán az önök szavazóit is meglepte az, hogy Áder János olyan sokáig, aki háttérbe vonult és nem jelent meg, most tulajdonképpen ő mondta ki a szavazás éjszakáján azt, hogy a Gyurcsány-kormány veszített. Áder János visszatér a Fidesz élvonalába és ott dolgozik tovább?
- Nézze, amikor munka van, akkor a Fideszben mindenkinek a fedélzeten a helye. Tehát Jánosnak a tervei azok nem belpolitikai természetűek, hanem inkább az Európai Parlament felé tájékozódik, ezt be is jelentette. Készül is erre a munkára becsülettel, ahogyan egyébként ismerjük őt és el is várhatjuk tőle, de amikor munka van, akkor munka van. Hát Schmitt Pál hazajött, Szájer József hazajött, Gál Kinga hazajött és dolgoztak ebben a - hogy mondjam - ebben, részt vettek ebben a felemelő munkában. Nem kellett őket kényszeríteni, mert nem akartak, a Fideszben senki sem akart ebből kimaradni. Mert mindenki érezte, hogy valami olyasmi is megtörténhet, biztosat nem tudhattunk, de olyasmi is megtörténhet, ami még sosem volt. És ez megtörtént. Tehát az, hogy az új többség az nem egy deklaráció, hanem egy közös tett által létrehozott új közösség, akik világossá tettek néhány dolgot, az én számomra leginkább azt, hogy akármit a magyar ember torkán nem lehet lenyomni, akár mit nem nyelünk le. Ezért mondom én, hogy ez az önbecsülés napja, március 9-e, tehát ez egy olyan felemelő munka volt, amiben mindenki szívesen vett részt, egyszer fordulhat elő jó esetben az ember életében ilyesmi.
- Március 15-én ünnepelni fognak és félő, hát nem járunk messze a valóságtól, hogyha gondolunk arra, hogy provokációra kell számítani. Ugye most nem jött be az, amit Kóka János még a kampánycsend előtti utolsó percben elmondott, hogy arról kaptak hírt, hogy önök nagygyűlést tartanak és hogy itt lángba borul majd megint Budapest. Nem tartanak a provokációtól?
- Nézze. Minden normális ember tart a provokációktól, mert senki sem szereti a provokációt. A provokáció az azt jelenti, hogy megváltoztatjuk valaki másnak a szándékát. Átértelmezzük, ráerőszakolunk valamit, ha erőszakos a cselekmény, akkor pedig egy békés dolgot erőszakossá is átfordítunk. Tehát a provokációk, az erőszakos cselekmények ezért a legellenszenvesebb dolgok közé tartoznak és el is kell őket utasítani. A lehetősége néhány év óta Magyarországon rendszeresen fölbukkan és úgy látom, hogy a kormánypártok ezt politikai eszközként fenyegetőzésként, mintegy az állampolgári aktivitás visszafogására föl is használják. El akarják rémíteni az embereket...
- ...elég sikeresen.
- A közéleti, hát azért, mint hogyha most vasárnap 9-én nem ezt láttuk volna. Tehát addig jár a korsó a kútra, amíg el nem törik. Az emberek nem szeretik, ha fenyegetik őket. Arról nem beszélve, hogy azért tegyük föl a kérdést, a provokációk, meg az erőszakos cselekmények azok nem politikai kérdések. A kormány politikai kérdést akar belőle csinálni. Az közrend kérdése. A közrend fenntartásáért pedig a kormány felelős. Az ő dolga, hogy ilyesmi ne fordulhasson elő. És a Fidesz nem is hajlandó közrendi kérdéseket politikai kérdéssé tenni. Elvárjuk a kormánytól, elvárjuk a felelős minisztertől, elvárjuk a rendőri vezetéstől, hogy az emberek békés, boldog, felszabadult tavaszt és 15-ét köszöntő ünnepe úgy történjen meg, ahogy a jóakaratú polgárok azt szeretnék.
- Nem is kell félniük? Úgy gondolják? Hiszen ez a népszavazás megmutatta, hogy nem lehet elriasztani az embereket, hogyha olyan értelmes dolgokról kell véleményt mondani, ami őket is érinti?
- Hát mindenképpen erőt ad. Lelkierőt is, meg az összetartás érzését és erejét is. Én próbáltam mondani, majd talán ráérzünk ennek az ízére, hogy semmi sem lesz olyan március 9-e után, mint március 9-e előtt volt. Az emberek világossá tették, nem eszköztelenek. Nem úgy van, hogy a kormány megnyeri a választást valahogy, akár hazugsággal is, azután mást tesz, mint amit megígért, vagy megállapodott az emberekkel és az emberek négy évig tétlenül, ölbe tett kézzel fogják ezt nézni. Ennek a korszaknak vége van. Minden kormánynak, nemcsak a mostaninak, a következő kormányoknak is meg kell érteniük, hogy Magyarországon sem lehet többé az emberekkel bármit megtenni. Figyelni kell a kormányzásnál, nem lehet szembe menni az akarattal, a korábbi megállapodásokkal sem és nem lehet arrogánsan elutasítani a kormányzati munkába bekapcsolódni akaró civilek, szakmai szervezeteknek a jelentkezését. Most mindenki megtanulta, ez egészen más korszakot fog hozni. Ha azt mondtam, hogy Magyarország baja ma az, hogy egy kudarcos ország, akkor ez a népszavazás az egység, Magyarországnak ez a győzelme, ez el fogja indítani Magyarországot a siker útján, és majd előbb-utóbb párosul egy jó kormányzati munkával, egy jó törvényhozói munkával. Meg fogjuk látni, hogy ez, megszületik az eredmény.
- Egyik nap hozza a másik nap eredményét?
- Minden, minden út az első lépéssel kezdődik és az első legfontosabb lépést megtettük, mert mindig az első a legfontosabb, mert ha egyszer sikerült, akkor jövünk rá a siker ízére és tudjuk azt, hogyha egyszer úgy volt, akkor lehet ez máskor is sikeres.
- Köszönöm elnök úr, hogy eljött.
- Örülök, hogy itt lehettem.


orbanviktor.hu
