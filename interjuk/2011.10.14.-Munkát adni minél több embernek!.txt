Munkát adni minél több embernek!
2011.10.14.

            A Kossuth Rádió 180 perc című műsorában Kiss Gábor István beszélgetett Orbán Viktorral.
        


- A kormány ismét otthonteremtési hitelprogramot indít, a harminc milliónál olcsóbb új és maximum 15 milliós használt lakás vásárlásához szükséges forinthitelre. Az összeg körülbelül egyharmadára kamattámogatást biztosít, és újraindul a gyermekek után járó lakásvásárlási támogatás, amelyet nem kell visszafizetni. A kamattámogatott forinthitel feltétele egyébként a munka és a gyermek. A 180 perc vendége Orbán Viktor miniszterelnök, jó reggelt kívánok!
- Jó reggelt kívánok én is!
- Az látható, ha áttekintjük az új otthonteremtési programot, hogy megpróbálták kiküszöbölni a korábbi hibákat, a korábbi gyermekbetegségeket, hogy kizárják a hiénákat, hogy a mélyen áron alul értékesített lakásokhoz ne lehessen kamattámogatott forinthitelt felvenni, a bankok rossz adósaikat jó adósokra tudják cserélni. Tehát tanultak a korábbi hibákból. 
- Hát, kétségkívül voltak visszaélések, különösen a szocpolrendszert illetően, és ez széles körben visszatetszést is keltett. Én rendeltem egy kutatást, ami arról szólt, hogy az emberek ezt az intézményt, amit szociálpolitikai támogatásnak nevezünk, vagyis hogy a gyermekek után, illetve a vállalt gyermekek utáni lakástámogatást, vissza nem térítendő lakástámogatást lehet kapni, ezt szimpátiával fogadják-e a visszaélések ellenére, mármint, amik történtek, és egyértelmű volt, hogy az ország elsöprő többsége úgy gondolja, hogy erre szükség van. Tehát azért is vissza is hoztuk.
- Ezt most közvetlenül rendelték vissza…
- Nézze, minden döntés előtt többfajta vizsgálatot el kell végezni, az egyik az ész vizsgája, tehát tanulnunk kell a korábbi hibákból, és ki kell javítani azt, ami korábban rossz volt. Ez egy szakmai kérdés. De másfelől azt is tudni kell, hogy az emberek egy-egy intézkedés, egy-egy korábbi tapasztalat alapján kialakított álláspontjukat figyelembe véve igazságosnak, kívánatosnak tartanak-e valamit vagy nem. Mert hogyha egy adott formában nem tartanak valamit kívánatosnak, de a célt igen, akkor egy másik formát kell találni. Ez a kormány dolga. Ugye, mi egy folyamatos konzultációra építjük a kormányzást, nekem az az érzésem van, én azzal a magabiztossággal, kellő szerénység melletti magabiztossággal irányítom a kormány munkáját, hogy közvetlen kapcsolatban állok sok százezer emberrel, amit nemzeti konzultációk formájában működtetek is. Tehát nagyon jó érzés azt feltételezni, hogy a legtöbb fontos kérdésben nagyon sok százezer, időnként milliónyi ember támogatása ott van egy-egy döntés mögött, így azért sokkal könnyebb kormányozni, de az igazán érdekes kérdés szerintem a részletkérdéseken túl inkább az, hogy amikor ilyen súlyos válság és vihar tombol az európai gazdaságban, akkor értelmes dolog-e egy kormány részéről szocpolt újraindítani és a fiatalok számára otthonteremtési támogatást nyújtani?
- Vagy legalábbis mekkora mértékben, mit bír el a költségvetés, ugye, így tehető fel talán a kérdés.
- Így is fel lehet tenni, de hát a költségvetést mi alakítjuk, tehát azért mindig vannak költségvetési korlátok, természetesen az eszközök sosem korlátlanok, mindig van egy takaró, aminél hosszabbra nem tudunk nyújtózkodni, de azért egy költségvetés megalkotásánál sem a korlátokból kell kiindulni, hanem a saját céljainkból. Tehát a legfontosabb dolog az, legalábbis én így próbálom az ország életét irányítani, hogy mi, magyarok mit akarunk a következő évben, milyen céljaink vannak, és ahhoz kell költségvetést csinálni. Ha szabad ezt a furcsa szót itt bevezetnem, én csak célköltségvetéseket terjesztek a parlament elé. Tehát az nem egy szokásos évi gazdálkodási terv, hanem olyasmi, aminek mindig van célja. Meg is jelöljük a törvény elején, mi az a három, négy, öt cél, amire mi, magyarok közösen, a következő évben vállalkozni fogunk, és amit szolgál ez a költségvetés. Na de visszatérve a kiindulópontra. Tehát az én, illetve a mi, tehát a kormányzati álláspontunk az, hogy minden vihar elmúlik egyszer. Ennek a válságnak is egy-két éven belül vége lesz. Az igazi kérdés az, hogy a válság után mire lesz képes Magyarország. És ezért a válság ideje alatt, amikor persze elsősorban mindent meg kell védeni, meg kell tartani, ami van, hogy ne sodorja el a szél a fedélzetről meg a hullámverés, tehát most mindent tartanunk kell, már gondolkodnunk kell azon és már be kell vezetni olyan intézkedéseket, amelyek majd a válság után teszik versenyképessé Magyarországot. A magyar gazdaság például nem lesz versenyképes egy robosztus, életerős, izmos építőipar nélkül, mert ma a magyar gazdaság olyan, hogy az építőipar tudja felszívni a legtöbb munkaerőt, a nélkül nincs jelentős gazdasági növekedés. És ma azt látjuk, hogy folyamatosan esik vissza az épített és felújított lakások száma, tehát nekünk egy olyan politikát meg kell most indítani, ami egyfelől jó az embereknek, másfelől jó a gazdaságnak; a szocpollal, illetve az otthonteremtési támogatással.
- Tehát néhány éves kifutása van a programnak, másképpen akkor teljesít jól a program, ha néhány éven belül többen jutnak lakáshoz, és az építőipar is megmozdul. Valóban, ahogy mondja, mondjuk, az építőiparnak van honnan megmozdulnia. 
- Nézze, nekem van az a szerencsés helyzetem, hogy nem most kezdtem ezt a szakmát. Tehát én már indítottam, az a kormány, amit én működtettem korábban, már indított otthonteremtési programot, csinált szocpol-politikát, adott a fiatalok számára kamattámogatást, forintban, tehát egészen 2002-ig, amíg el nem vesztettük a választást, addig Magyarországon egy felfutó ágban volt a lakásépítés és a fiatalok lakáshoz jutása is. Ezért pontosan tudom, hogy mennyi idő kell a felfutáshoz. Tehát ezért magabiztosan mondhatom ezt Önnek, hogy 6-12 hónap kell, mondjuk, amíg a program nekiindul és felfut. Az igazi eredmény 2-3 év múlva várható, már 1998-ban is az volt a mi politikánk, hogy legalább évi 30, de inkább 40 ezer lakásra volna szükség, ma 20 ezer alá fogunk esni pillanatok alatt.
- De ha már említi a tíz-tizenkét évvel ezelőtti programot. Ha a kettőt összevetjük, ami igazán szembeötlő, a programok mértéke. Volt olyan év, az első Orbán-kormány idején, hogy 250 milliárd forintot mozdított meg ez a lakásprogram. Most 6,5 milliárd forintról beszélünk, ez egyébként egy becsült kiadás, jövő évi maximált összeg?
- Nem. Ez egy becsült kiadás. Mi úgy látjuk, hogy a családok mai gazdasági helyzete mellett ez az a költségvetési összeg, amit a családok reálisan be tudnak vonni. Sokkal több pénzről beszélünk, mert ez jelent kamattámogatást és jelent szocpolt, na de csak kamattámogatásból és csak szocpolból még nem állnak a falak, és nincs fedél az ember feje felett, tehát saját erőt is vagy hitelt is meg kell mozdítani. Tehát ez egy jóval nagyobb összeg. De mire majd ez a program felfut, és a családok képesek lesznek igénybe venni, el fogjuk érni azt a szintet, amelyet korábban elértünk.
- De mi történik akkor, ha többen lesznek jogosultak ennél a keretnél, többen jelentkeznek, és jogosultak is lesznek, akkor akár bővülhet a keret? 
- Akkor örülni fogunk. Tehát most azért becsültük így a kiadásokat, mert így ítéltük meg a magyar családok teherbíró és tehervállaló képességét. Ha többre vállalkoznak, boldogak leszünk, örömmel segítünk.
- Az Európai Bizottság egyébként vizsgálja a kamattámogatás részleteit, itt, ugye, az a kérdés, hogy ezzel az állami beavatkozással nem jutnak-e Magyarországon túlzott versenyelőnyhöz a bankok? Ez egy formális döntés. Nem lett volna jó kivárni ennek a végét, és utána elindítani a programot?
- Lehetett volna úgy is, de egy komoly programot jobb úgy elindítani, hogy a kontúrjait, a körvonalait mindenki látja. Tehát én nem egy intézkedést akartam bejelenteni, hanem arról akartam beszélni elsősorban a fiataloknak, hogy nem természetes dolog, hogy az első reflex az, hogyan tudunk elmenni Magyarországról, és hogyan tudunk a magyarnál jobb fizetést kapni valahol máshol. Nem normális dolog az, hogy egy fiatal úgy gondolkodik a jövőről, hogy úgysem tudok önálló otthon teremteni. Azt akarta a kormány üzenni ezzel az intézkedéssel, illetve ezzel az otthonteremtési tervvel, hogy Magyarországon van és lesz élet, és lesz lehetőség a fiataloknak, hogy itthon tervezzék a jövőjüket.
- A gyermekvállalásban is segíthet egyébként ez a feltétel, amit meghatároztak. Mert ha most az imént elhangzottakhoz ha csatlakozom, a fiatalok jó jövőt terveznek maguknak, ugye, sehol nem terveznek annyi gyereket, mint például Magyarországon, aztán az Európai Unióban sajnos rekorderek vagyunk abban a mértékben, hogy ehhez képest nálunk születik a legkevesebb gyerek, tehát nyilván ez a cél is megfogalmazódott, amikor összeállították ezt a feltételrendszert.
- Így van, ez néhány gondolat, amit Ön most itt elmondott, egy másik fontos összefüggés felé vezet bennünket. Ez az összefüggés pedig úgy hangzik, hogy ilyen nehéz időkben, mint amitől most az európai gazdaság szenved, hogyan kell gondolkodni a teendőkről. Ugyanis válság idején a tankönyvi, elméleti megoldások általában nem működnek, és én nagyon gyakran hallok is ilyen közgazdász elméleti kritikát, hogy a tankönyvekben mi van, meg a valamit csinálunk, akkor miért nem lehet egy másik dolgot csinálni, mert a tankönyvek szerint azt nem lehet. Az én tapasztalatom az, hogy válság idején borulnak a tankönyvi tételek, általában az elméleti megfontolásokat háttérbe kell szorítani, azok inkább bénítanak bennünket, gúzsba kötnek bennünket, és ilyenkor nagyon gyakorlatias módon kell gondolkodni. Tehát a mi gazdaságpolitikánknak is a lényege a gyakorlatiasság, márpedig a dolog úgy fest, hogy van egy válság, van egy óriási fizetéskülönbség Nyugat-Európa és Magyarország között, meg itt vannak a fiataljaink, akiket itthon szeretnénk tartani, ehhez munka kell, ehhez kell nekik lakás, és szeretnénk, hogyha a gyermekvállalással kapcsolatos reményeiket és terveiket Magyarországon be tudnák váltani. Ehhez nem elmélet kell, hanem lakás, munkahely és a gyerekvállalást támogató politika. Ha szabad még egy kitérőt tennem, ugye, nem ez az első válság, amit kormányfőként kell valahogyan átvészelnünk, vagy nekem átvészelnem, illetve ezt a munkát végeznem. És én emlékszem, hogyan is volt 1998-ban; rögtön a kormány alakulása után összeomlott az orosz gazdaság, a piacok egy része elveszett, és megrázta a világot egy nagyon komoly válság, és akkor emlékszem, hogy a Járai Zsigmonddal, Surányi Györggyel hármasban leültünk, és kitaláltunk egy válságkezelő politikát, ami működött. Vagy hogy még régebbre menjek vissza, már parlamenti képviselő voltam 1990-ben is, és 1990 és 1992 között eltűnt Magyarországon másfélmillió munkahely. Na, az válság volt! Másfélmillió munkahely tűnt el az emberek lába alól, két év alatt! Tehát azt kell mondanom, hogy a mai kormánynak az a szerencséje azért kétségkívül megvan, hogy végigélt már parlamenti képviselőként, ellenzékként vagy kormányzati tényezőként nagyon súlyos válságokat, ezért ezekre a kérdésekre, hogy inkább gyakorlat, mint elmélet, hogy a válság közben készülni kell a jövőre is, megélt tapasztalatok, amiket most kamatoztatni tudunk.
- Ezeket a mondatokat egyébként feladatul adta például a Gazdasági és Társadalmi Tanács alakuló ülésén is, nekik is lesz majd, gondolom, egy-két gondolatuk, egy-két szavuk ehhez, hogy lehet nem ortodox módon kezelni ezt a válságot, annak a magyar részét. Ha beszélünk erről az alakuló ülésről, és az ott elmondott beszédéről, mert, ugye, itt az az érdekes, hogy itt kibővült a munka világát érintő egyeztetés. A korábbi érdekegyeztető tanács feladatait is átvette a Nemzeti Gazdasági és Társadalmi Tanács, és új meghívottak ültek az asztalnál, a tudomány és a történelmi egyházak képviselői mellett, sokan mások. Megtalálták a helyüket ezek az új emberek ebben a párbeszédben?
- Úgy érzem, hogy igen, bár kétségkívül még mindenkinek vannak mindenfajta extra igényei, inkább szervezetiek, mint személyiek, tehát a szakszervezetek meg a munkaadók szeretnék, hogyha valami kis albizottságban, azért inkább az ő bevonásukkal lehetne egy-két konkrét kérdésről tárgyalni, ami kevésbé fontos másoknak…
-… ami gyakorlatilag az érdekegyeztető tanácsot jelenti, tehát ugyanazokkal a szereplőkkel.
- Igen, de azt már azért mindenki elfogadta, vagy legalábbis megbékélt vele, ha meg nem is békélt vele, de legalább tud vele együtt élni, hogy ideje volt, hogy Magyarország átálljon a nyugat-európai érdekegyeztetési rendszerre. Nagyon érdekes dolog, hogy Magyarországon rendszeresen a háromoldalú egyeztetésnél nyugat-európai példákra hivatkoztak, de amikor az ember ezt a felszínt megkapargatta, és közelebb jutott a valósághoz, akkor látta, hogy Nyugaton nem ezek a rendszerek működnek. Nyugaton sokkal inkább az a rendszer működik, amit most hoztunk létre, amin belül lehetnek mindenfajta albizottságok, tehát én nem szeretném, hogyha úgy érezné bármelyik szereplője a társadalmi párbeszédnek, hogy neki nincs, nem áll rendelkezésre olyan fóruma, ahol kellő súllyal tudná elmondani azt, amit akar, ez több munkát jelent a mi részünkről, de hát, Istenem, majd több albizottságot fogunk működtetni. A múltkorában, hogy mondjak egy másik példát, már járt nálam az a két szakszervezet és az a két munkaadó, akik elsősorban a magánszektorban érdekeltek, és ők is valamifajta informális, de rendszeres egyeztetési lehetőséget kértek. Ez is része a nemzeti konzultációnak, tehát ez előtt is teret kell nyitni.
- De nem lesz nehezebb a munka végeredmény szempontjából, ha sokan ülnek az asztalnál, nehezebb lesz megállapodásra jutni egy konkrét kérdésben? Ön mondta azt, hogy mindenkinek saját nézőpontja van, hát nyilván érvényesíteni is szeretné.
- Igen, de hát ez nem baj, vagyunk 10 millióan ebben az országban, van itt legalább 10 millió nézőpont, mégis valami egységes akaratra meg kormányzásra meg döntésekre kell jutni. Nem olyan vészes dolog ez. Az a fontos, hogy néhány kérdésben megingathatatlan egyetértés legyen. Én két ilyen kérdést vetettem ott fel, és úgy láttam, hogy létre is jött, vagy legalábbis nagyon közel vagyunk ahhoz, hogy létrejöjjön a megállapodás ez ügyben. Az első, hogy nem lehet a magyar gazdaságpolitikát megszorításokra építeni. Tehát én elmondtam, hogy visszautasítok a leghatározottabban minden megszorításra irányuló gondolkodást, illetve igényt, mert a megszorításoknak az a tragikomikus sorsa volt Magyarországon, hogy azt ígérték, hogy most egyet szorítunk a nadrágszíjon, azt kibírjuk, és utána majd ismét tudunk normálisan levegőhöz jutni. De nem ez történt, az egyik megszorítást követte a másik megszorítás, a másodikat a harmadik, a harmadikat a negyedik, nem volt vége, ebből jól látszik, hogy ez egy rossz politika. Tehát Magyarországnak nem az a baja, hogy időnként valami hibát követ el, és akkor egy megszorítással azt helyre kell hozni, hanem az a baja Magyarországnak, hogy néhány dolog egész egyszerűen rosszul van megszerkesztve, ezért Magyarországnak nem megszorítania kell, hanem átépítenie kell, átszerveznie kell, meg kell újítania olyan területeket, amelyek rosszul működnek. Azért működnek rosszul, mert egyébként újra és újra adósságot termelnek. Ezért mondtam a gazdasági tanács szereplőinek, hogy abban értsünk egyet, hogy azt a pénzt, amit elköltünk, előbb vagy utóbb meg kell keresni, és miután az előző kormányok elköltötték a pénzt, most utólag nekünk, akik ott ülünk az asztal körül, illetve a tízmillió magyar embernek meg kell keresnünk azt a pénzt, amit korábban elköltöttek úgy, hogy közben ne verjük magunkat újabb és újabb adósságba. Ezért át kell szervezni az országot, és én arra kértem őket, hogy ebben a megújításban, átszervezésben működjünk együtt, és legyünk egymásnak partnerei. A másik fontos dolog, amiben egyetértés volt, az pedig az, hogy a kormány igenis törekedjen arra – válság ide, válság oda, tankönyvek ide, tankönyvek oda –, hogy minél több ember menjen vissza a segélyek világából a munka világába. És ha a piac nem tud munkát adni az embereknek, akkor az állam szervezzen Startmunka programokat, és 2012-ben legalább 200 ezer embert vigyünk vissza a segély világából a startmunka világába.
- De látja Ön is azt mondja, hogy ezekről a kérdésekről nem is volt vita. Tehát a Gazdasági és Társadalmi Tanács szereplői elfogadják ezeket a tételeket, sutba dobják a tankönyvet, viszont azt mondják, hogy nem fogják tudni kigazdálkodni a megemelt minimálbér összegét, ehhez 100 százalék támogatást kérnek. Megnyugtatja persze őket ez a hír, hogy lesz valamiféle kompenzáció, csak egyelőre nem ismertek a részletek.
- Sok minden ismert azért. Tehát ha a minimálbérről beszélünk, ugye, ma az 78 ezer forint, amikor megalakult a mostani kormány, akkor volt néhány cél, amit magamnak felírtam egy papírra, hogy én személyesen mikor lennék elégedett négy év múlva a munkánkkal. És az egyik ilyen skicc, vagy feljegyzés az volt, hogy lehetetlen dolog, hogy ne vigyük a százezer forint körülire a minimálbért. 78 volt, most is emeltük ez alól, tehát alacsonyabb szintről indultunk. És most az idei évben bár kétségkívül nagyon sok vita lesz arról, hogy hogyan kompenzáljuk és így tovább, most talán át tudjuk törni a 90 ezres határt.
- Akkor ez a cetli még egy darabig szükséges lesz.
- Hogyne, de hát még van is időm azért, tehát a dolog úgy fest, hogyha egyetértünk abban, hogy a minimálbért emelni kell, akkor innentől kezdve csak technikai kérdés, igaz, nem egyszerű, de technikai kérdés, hogyan kell a gazdaság teherbíró képességével összeegyeztetni a minimálbér és általában a béremelések iránti igényt, mert Magyarország egy szegény ország, ahol keveset keresnek az emberek. Ha összevetem európai tekintetben a mi jövedelmi viszonyainkat, szegény ország vagyunk, és a bérből és fizetésből élők jóval kevesebbet keresnek, mint amit a munkájuk egyébként ér. Ennek számos oka van. Az egyik az, hogy az előző kormány idején nyakig eladósították, a szánkig eladósították Magyarországot, és most azért dolgozunk, hogy másnak visszaadjuk a pénzt, és ez szegénnyé teszi az embert. Ugye, amíg az ember adós, addig mindig másnak dolgozik. Ha az a pénz, amit ma másnak odaadunk, itt tudna maradni az országban, akkor mindenki sokkal többet kereshetne. Arra érdemes gondolni, hogy az összes befizetett jövedelemadónknak a 70 százalékát ma a korábban felvett és rosszul elköltött hitelek miatt egész egyszerűen oda kell adni azoknak, akik korábban a pénzt adták, nekik dolgozunk, nem magunknak. Tehát ezért én arra szeretnék törekedni, hogy az államadósság csökkenjen, a minimálbér és általában a bérek növekedjenek úgy, hogy közben a gazdaság versenyképessége pedig ne romoljon. Na, ezek azok a szempontok, amiket össze kell egyeztetni, és itt merülnek fel komoly technikai kérdések, de nagyon közel vagyunk ahhoz, hogy megegyezzünk a munkaadókkal, a munkavállalókkal, és a kormány is benne legyen ebben a megállapodásban arról, hogyan kell a megemelt, a jelentősen megemelt minimálbér miatti terheket részlegesen, illetve bizonyos területeken teljes egészében ellensúlyozni a kormányzatnak. Jól állunk ebben.
- De akkor ennek nagyjából a forrása tudott. Tehát ez az átlag felett keresőknél megmaradó fél szuper bruttó, ami körülbelül egy 100 milliárd forintos összeg.
- Ez már nagyon technikai nyelv. Nekem a forrás az, amit a magyar emberek előállítanak, amit előállítanak, amit megtermelnek Magyarországon 2012-ben, hogy aztán hogyan, kitől, hova kell csoportosítani, ezek bonyolultak, fontos kérdések, de a legfontosabb, hogy a magyar gazdaság forrása 2012-ben az a mi közös munkánk.
- De arra válaszoljon még röviden a gazdasági tanács filozófiájához, napirendjéhez, hogy mikor lesz a következő ülés. Ugye, évente minimum négyszer ülésezni kell a gazdasági tanácsnak, de hát gondolom, hogy ennél több ülésre lesz szükség, hogyha az összes napirendi ponton végig akarnak menni, csak ami ebben a beszélgetésben elhangzott, már több munkát ad a gazdasági tanácsnak, mint a négy ülés. Mikor lesz a következő, és körülbelül mik a legsürgetőbb kérdések?
- Több szinten is létrejönnek majd egyeztetések. Tehát itt most egy új rendszert üzemelünk be, ennek a tetején van, ha úgy tetszik, az a tanács, amiről most beszélgetünk, de alatta mindenfajta albizottságok meg ágazati egyeztetések is létrejönnek. Én személy szerint, szeretném, ha hely tudna jutni a magyar gazdaságnak, hogy egy-egy ágazatra vonatkozóan, az ágazaton belül dolgozó munkavállalók, munkaadók, az állam szükség szerinti részvételével, ágazati bérmegállapodásokat, sőt ágazati keret-megállapodásokat tudnak kötni. Tehát ez még most nem látszik, mert most még mindenki erre a nagy tanácsra figyel, de alatta szorgos hangyamunka is folyik, aminek eredményeképpen reményeim szerint sok ágazati megállapodás jön létre, több kiszámíthatóságot és nagyobb biztonságot eredményezve a munkavállalók számára.
- Azt mondja, hogy a gazdasági tanács ülései, az ott megfogalmazott gondolatok is eszköz kell, hogy legyenek arra, hogy Magyarország készen álljon arra, amikor véget ér a vihar és véget ér a válság.
- Igen, úgy fogalmaznék, ha megengedni, hogy 2014-re, de lehet, hogy már 2013-ra Magyarországnak Európa legversenyképesebb gazdasági környezetével kell rendelkeznie. Ennél kisebb célt nem szabad kitűzni magunk elé, ugyanis a válság elmúltával, ami egyébként sokkal gyorsabban és váratlanabbul történik meg, mint arra számítani szoktak, ez a válságok logikája, amilyen válságokat eddig én végigéltem, mindig így történt, és akkor nagyon gyorsan nyílik egy új versenypálya. És aki a legfelkészültebb, az a start után nagyon nagy előnyre tesz szert, az több munkahelyet, több beruházást, magasabb béreket jelent. Tehát ott el kell kapni az ütemet, de ahhoz fel kell készülni, ez történik most. Ezért van átszervezés az oktatásban, a nyugdíjrendszerben, a bérrendszerben, az adórendszerben, hogy amikor megindul az új verseny, akkor mi legyünk a legjobb formában lévő ország.
- Csak arra lennék kíváncsi, hogy lehet-e a kormányfő egyáltalán valamiben biztos, amikor napról napra más adatok jönnek, szinte már a hitvita szintjén zajlanak a tervezett és jósolható gazdasági növekedések, vagy vegyük azt a példát, hogy a 2010-es évben egy számítási módszer miatt egy 400 milliárdos tévedés egyik napról a másikra elénk kerül. szóval lehet-e egyáltalán valamiben biztosnak lenni, ha a gazdasági tervezésről beszélünk?
- Nézze, azt a kérdést kell feltenni, hogy miért választanak meg valakit, illetve valakiket miniszterelnöknek és kormánynak egy ország élére. Hát szerintem azért szokott az ember bizalmat kapni, az elmúlt húsz évben én ezt tapasztaltam, mert az emberek azt gondolják, hogy a miniszterelnök és a kormánya néhány kérdésben egészen biztos, ugyanis az emberek a saját életük biztonságára és kiszámíthatóságára szavaznak, és úgy gondolják, hogy van néhány dolog, amiben én jó magam és a kormány, valamint az emberek ugyanazt gondoljuk. Tehát én abban egész biztos vagyok, és az emberek is biztosak lehetnek, hogy én harcolni fogok például a devizahitelesek kihozataláért devizából forintba. Biztosak lehetnek, és azért teszem ezt, mert megrendíthetetlen meggyőződésem van a tekintetben, hogy ha egy család eladósodott, akkor nem ura saját magának, ezért nekünk szabad döntéssel rendelkező, vállalkozó, önálló gondolkodásra képes és az önálló sorsa alakítására alkalmas családokra van szükségünk. Ma nincsenek ebben a helyzetben a családok, és én ezért harcolok. A minimálbér-emelésért harcolok, a rezsiköltségnek a megfékezéséért harcolok, hogy segélyből visszavigyük az embereket, akármilyen nehéz, és bármennyire is elszoktak a rendszeres munkától, hogy visszavigyünk százezer számra magyarokat a munkaerőpiacra. Ebben eltökélt vagyok. Hogy az államadósságot mindenképpen le fogjuk szorítani, mert nem vagyok hajlandó egy olyan országban élni, ahol még a gyerekeink meg az unokáink is valaki másnak dolgoznak, akik egyszer kölcsönt adtak nekünk, és nem saját magunknak. Tehát van azért néhány fundamentális hit vagy oszlop vagy Horn Gyulát idézve cölöp, amit az ember lever, amin áll, és persze jöhetnek mindenfajta gazdaságtervezési nehézségek, de ezt a néhány dolgot kell szolgálni a gazdasági tervezéssel, és persze beesnek időnként, hát beesett nagyobb összegek. Az idén például az Európai Unió úgy döntött, hogy nekünk 250 milliárd forintot kell az előző kormány által működtetett rossz áfa-rendszer miatt soron kívül visszafizetnünk a gazdaságnak, azt elő kell teremteni. Vagy most látom, hogy a nemzeti bank előállt azzal az igénnyel, amit most vizsgáltatok, hogy egyáltalán megértsem, hogy miről is van szó, hogy neki több mint 100 milliárd forint vesztesége van, amit az emberekkel akar pótoltatni, hogy az emberek adójából, a költségvetésből, mi utaljuk át a nemzeti banknak. Meg kell értenem, hogy mi történt. Ilyen váratlan dolgok vannak, de ez nem billenthet ki bennünket abból, hogy akkor sem adósodunk el, akkor is megfékezzük a költségvetési hiányt, akkor sem fogunk devizában lakáshiteleket nyögni életünk végéig, és akkor is lesz munkahely, és sorolhatnám tovább. Tehát ezek a váratlan, a válsággal szinte nap mint nap együtt járó tervezhetetlen gazdasági események nem billenthetik ki az ország életét abból az irányból, amelyre az emberek óriási összefogással igent mondtak. Utolsó mondatom, ne felejtse el, a legnagyobb értéke a mai magyar gazdaságpolitikának az az óriási összefogás, ami kétharmadban nyilvánult meg. Nézze, Szlovákiában kormányválság van, Németországban vesztik a tartományi választásokat a kormányerők, Olaszországban bizalmi szavazás történt, sikertelenül a miniszterelnök pártja mellett. Mindenhol recseg-ropog a politika. Egy olyan ország van, ahol azt tudom mondani, hogy minden korábbinál szélesebb összefogás jött létre, és ad biztos hátteret egy kormány működéséhez. Ez pedig Magyarország.
- Orbán Viktor miniszterelnököt hallották. Egy hét múlva találkozunk legközelebb. Miniszterelnöki interjúk a 180 percben, minden pénteken, legközelebb tehát jövő héten. Köszönjük! 


orbanviktor.hu
