Másodjára verik át az országot
2008.06.16.

            Orbán Viktor a tv2 Mokka című műsorában Azurák Csabával beszélgetett.
        


- Jó reggelt kívánok!
- Jó reggelt kívánok!
- Mindjárt fodorgáborozunk, de hát Önnel nem lehet kihagyni a foci EB-t. Gondolom, nem bánja. 
- Sőt.
- No, mit tippelt a tegnapi meccsekre? Ugye, volt egy német-horvát meccs, meg egy Ausztria-Lengyelország...
- Semmit sem találtam el...
- Az oké, de mit tippelt?
- Hogy is, az osztrák meccsre osztrák győzelmet tippeltem...
- Ott 1:1 lett...
- Méghozzá 1:0-ás osztrák győzelmet. És a másik meccsre pedig egy békés 0:0-t. Ott teljesen melléfogtam, mert minden volt, de béke, az nem.
- Erre akartam utalni, hogy ilyen szempontból nem túl jó a szimata, mert nézem itt a Viktor-totó rangsorát és ott a tegnapi 7. helyről lecsúszott a 10-ikre. 
- Igen, de versenyző típus vagyok, és még nincs vége.
- No, a kérdés az, hogy az esélyeket és az erőviszonyokat, és akkor legyen ez egy nem túl frappáns átkötés a belpolitikára, szóval, hogyha az itteni helyzetet, már ami az esélyeket tekinti, jól látja-e. És akkor beszéljük egy kicsit az előrehozott választásokról. Nem az Ön vágyait, vagy a személyes kívánságát, mert gondolom, akkor már megtartotta volna, hanem a realitásokat és az esélyeket. Van-e az előrehozott választásnak valódi realitása?
- Nem személyes ügy ez, tehát egy előrehozott választás, meg általában egy választás kimenetelével kapcsolatban a legtöbb embernek, nemcsak a résztvevőknek, mint jómagam, aki a választásokon is szoktam indulni, hanem a szavazóknak is van személyes vágya, elgondolása, de maga az ügy, a választás az nem személyrők szól. Hanem arról, hogy mi lesz az országgal meg a közös jövőnkkel. Ilyen értelemben a választásokra vonatkozó személyes kérdések ugyan izgalmasak, de nem érintik a lényeget. Ami a realitást illeti. Hát, a realitást emberek teremtik. Tehát, ha azok, akik tehetnek érte, tesznek, akkor lesznek előrehozott választások. Ha azok, akik tehetnek érte, nem teszik ezt meg, nem teszik meg azt, amit megtehetnének, akkor nem lesznek. Tehát nem fátumként vagy magasabb helyről érkező sorsként kell tekintenünk az előrehozott választásra, hanem olyasmire, amit mi idézhetünk elő.
- Jelenleg két olyan párt van a parlamentben, amelyik tehet ezért. Az egyik a Magyar Szocialista Párt, a másik a Szabad Demokraták Szövetsége. 
- Ez így van. Persze az, hogy ők ezért tehetnek, annak volt egy előfeltétele, mert előtte 3 millió 300 ezer ember már tett azért, hogy ez bekövetkezzen. Hiszen a népszavazás volt az a – hogy mondjam – bizalom-megvonás a magyar választópolgárok részéről, mármint a kormánytól történő bizalom-megvonás, amely az egész helyzetet előidézte. Ráadásul, ugye, elég régi motoros vagyok ebben a szakmában, és nem emlékszem arra, hogy a magyar közvélemény, amely alapvetően stabilitás-párti, tehát ’90 óta, ha megkérdezték, hogy mit szeretne, azt mondta, hogy „csak nyugalom”, „csak csinálják végig”, „csak fejezzék be”, „csak a dolgok a rendes kerékvágásban haladjanak”. Ez a magyar közvélemény ma egyre növekvő arányban azt mondja, hogy ezt így nem lehet folytatni, tessék változtatni, legyenek előrehozott választások. Tehát én úgy látom, hogy a feltételek, a külső feltételek, a választók vélekedésének külső feltétételei adottak, a politikusokon a sor, hogy döntést hozzanak. Az MSZP-től ilyesmit nem várhatunk. Ők hoztak egy döntést. Ők ezt be is jelentették.
- A politikai klíma tehát, azt gondolja, hogy most erre alkalmas, de tény és való, hogy ezt a kulcsszerepet most valószínűleg az SZDSZ játsza el.
- Így van. Még egyszer mondom: az MSZP is hozhatott volna egy olyan döntést, ami arról szól, hogy miután nincs felhatalmazása ilyen formában történő kormányzásra...
- Ilyen döntés nem várható, nem fognak hozni, hiszen eddig sem hoztak.
- Nem azt mondtam, hogy várom, csak hozhatott volna. Tehát azért mondjuk, hogy alkotmányos szempontból az is egy teljesen vállalható vágány, ösvény lett volna, hogy volt egy felhatalmazásunk, ez megszűnt, nincs többé koalíciós kormány, az a program…
- Mármint volt egy felhatalmazás az MSZP-SZDSZ-kormányzásra.
- Így van, és volt egy felhatalmazás egy kormányprogramra, amit most már miután az SZDSZ nincsen ebben a kormányban, ráadásul azért nincs, mert azt a programot állítólag a koalíció nem hajtotta végre. Hát új helyzet van, tessék, választók döntsetek. Nem ez történt, ezért most a helyzet kulcsa – ahogyan Ön fogalmazott – az SZDSZ kezében van.
- Örült Fodor Gábor hétvégi győzelmének?
- Nem voltak érzelmeim ezzel kapcsolatban.
- Hm.
- Nem voltak érzelmeim.
- Nem?
- Miért lettek volna?
- Hát, azt gondolom, hogy csak szemmel követi, hogy egy másik parlamenti párt vezető helyére ki kerül?
- Ha azt a kérdést teszi fel, hogy jobban szimpatizálok-e Fodor Gáborral, mint Kókával. Kókát egyáltalán nem ismerem, tehát nincs okom arra, hogy szimpatizáljak vele. Mondjuk, ellenérzésekre is csak annyiban van okom, amit a közéleti szereplése kiváltott. Fodor Gábort meg ezer éve ismerem, kis túlzással. Hogy is? Mióta is? Hát a katonaságnál ismertem, csak én aknavető voltam, ő meg, ha jól emlékszem, akkor a tüzéreknél szolgált. Az pedig nem tegnap volt, hanem valamikor 1981-82-ben. Aztán együtt voltunk...
- Lentiben?
- Nem, Zalaegerszegen, első lépcsőben. Komoly egységnél szolgáltunk mindketten. Aztán kollégium. Még laktunk is egy szobában, talán több mint egy évig. Elég közelről ismerjük egymást. Ilyen értelemben...
- Ezért kérdeztem, hogy örült-e, mert nyilván más a nexus Önök között, mint mondjuk Ön és Kóka János között. 
- Jó, de aztán kétségkívül...
- Milyen most a viszonyuk?
- Hogy mondjam, ez egy bonyolult együttélés vagy viszony a Gáborral. Tekintettel arra, hogy utána, valamikor a ’90-es évek közepén, ’93 tájékán ő nem értett azzal az irányvonallal...
- Szétváltak...
- ... amit a kongresszusunk kijelölt. Nem értettünk egyet számos dologban, ez mind a mai napig így van, és ő más politikai pályára lépett, otthagyott bennünket a választások előtt és átevezett a szabad demokratákhoz. Tehát vannak nekem a szóban forgó elnök úrral kapcsolatban személyesen pozitív és személyesen negatív élményeim.
- Messziről indultam, de biztosan érti, mire gondoltam, mert egyre többet cikkeznek, egyre többet találgatnak egy esetleges Fidesz-SZDSZ együttműködésről. Az együttműködésben Önnek mi fér bele?
- Hát, hogy oszlassuk föl a parlamentet.
- Csak ennyi?
- Hát aztán utána majd meglátjuk, ha feloszlattuk a parlamentet, volt egy választás, az emberek kijelölték, hogy milyen irányba mozduljon el Magyarország, akkor utána tárgyi kérdésekben lehet együttműködés. Tehát, mondjuk gazdasági kérdésekben, úgy látom, hogy vannak átfedések, adócsökkentést.
- Koalíció?
- Az fel sem merül. Ahhoz... Az egy vadházasság lenne, azt hiszem.
- De hát azt mondta, hogy tárgyi kérdésekben együttműködés lehet, ez azt jelenti, hogy bizonyos előre meghatározott gazdasági kérdésekben szavazhatnak együtt.
- Előre meghatározott kérdésekben, meg amit az élet előhoz. De hát azért, mert pártoknak különböző elgondolásaik vannak Magyarország jövőjéről, esetleg az értékek, amelyeket fontosnak tartanak, vagy leginkább annak sorrendje nem egyezik, abból nem következik, hogyha a világ eseményei hoznak egy új fejleményt, akár gazdaságit, akár politikait, katonapolitikait, akkor ne lehetne egyetérteni. Tárgyi kérdésekben való egyetértés meg elvekben való egyetértés meg a jövőről vallott nézetek különböző dolgok.
- Fodor Gábor ugye, talán rossz szókapcsolatot használok...
- Megjegyzem, bocsánat, most hirtelen végiggondoltam: a családokban is így van. A családok csak együtt vannak, amiből nem következik egyébként az, hogy minden konkrét kérdésben egyetértenének, sőt. Tehát azért, hogy mondjam, ezért a politikát nem érdemes teljesen kiszakítani a mindennapi élet rendjéből, miután azt is emberek valósítják meg, az emberek közötti viszony általános szabályai azok érvényesek a politika világában is.
- Fodor Gábor tárgyalási minimumként három feltételt szabott, de ez a szabott szó ez erős, tehát én ezt idézőjelben tenném. Ugye, azt, hogy a hatalomra kerülő Fidesz nem módosíthatja az alkotmányt, a választási törvényt és az állampolgársági törvényt. Önnek ez elfogadható?
- Hát, nézze, hát tárgyalni az asztalnál kell, nem pedig a sajtóban. Tehát ha valóban komolyan gondolja az SZDSZ...
- De az Önnek tárgyalási alap? 
- Hát, természetesen nem tárgyalási alap. A tárgyalási alap az az, akarunk egymással tárgyalni, és majd ott mindenki elmondja, hogy miről szeretne beszélni. És, ha majd kiderül, hogy mi az, ami elfogadható, mi az, ami nem. De előfeltételnek semmiképpen sem tekintem.
- Érzi a felvetésből kiviláglott félelmet?
- Hát csak azt érzem. Ez egy olyan mondat, amit a rettegés szült.
- Jön Orbán Viktor, átalakítja a félprezidenciális vagy prezidenciális rendszerű magyar politikai berendezkedést, módosítja az alkotmányt, választójogot ad a határon túli magyaroknak, huszonnégy évig Fidesz és Orbán Viktor fog uralkodni. Ebben ez van. 
- Ennél a helyzet még ennél is súlyosabb szerintem.
- Mi?
- Hát nem az a lényeg, hogy jövök én, hanem jön a magyar nép, és így fog dönteni, ez az igazi. Ez a gond ezzel a mondattal. Tehát, ha a magyar nép adott kérdésekben döntést hoz, akkor azt tudomásul kell venni. Most lehet a rendkívüli helyzetre való hivatkozással olyan megállapodásokat kötni, amelyek kizárják, hogy a nép bizonyos igényeit, követeléseit, javaslatait teljesítse egy politikai erő, mert ha jól értem, ezt várják tőlem, de ez csak rendkívüli helyzetekben és rendkívül korlátozottan lehet. Itt nem arról van szó, hogy én mit akarok, már meg bocsásson, kit érdekel. Az a kérdés, hogy Magyarország választóinak többsége mit akar, mit lát helyesnek. Tehát én ezért ezt sokkal aggályosabb mondatnak tartom, itt a demokrácia lényegétől, a népakarattól való félelmet vélem felfedezni. De hát nem vagyok én freudista elemző, hogy itt az SZDSZ lelki állapotáról beszéljek, amit mondani akarok, azonban az a következő ezzel kapcsolatban. Ha valaki ismeri a magyar választójogi törvényt, és szerintem az SZDSZ elnöke ismeri, és csak egyszer végigszámolta a lehetőségeket, akkor azt nyugodtan mondhatjuk, hogy a csoda esetét leszámítva, amit legalábbis a mi politikai táborunkban sosem zárunk ki, a csoda esetét leszámítva, nem lehet Magyarországon egy pártnak kétharmadnyi mandátumot összegyűjteni a választáson.
- Az országgyűlésben.
- Hát persze. Tehát, ha – nem tudom érdekli-e két percben vagy egy percben is el tudom mondani – Magyarországon van 176 egyéni választókerület, ahhoz, hogy kétharmadja legyen valakinek, legalább 145-150 mandátumot be kell gyűjteni.
- Elnök úr, a dolgok jelenlegi állása szerint azért a Fidesznek erre van esélye.
- Van 45 olyan mandátum Magyarországon, amit 1990 óta soha nem nyert meg még más, csak baloldali. Abból el kéne hoznunk harmincat. Ez a csoda.
- Elnök Úr, van már időpontja a találkozójuknak?
- Tudtommal még nincs. Bár tegnap kerültem a hivatalt, mert egy rendezvényen kellett felszólalnom, és arra készültem délelőtt. Tehát nem láttam a postámat, nem tudok még róla.
- Ugye, azt találgatják itt az újságok az esetleges találkozó kapcsán, ez létre fog már jönni, hogy mit ajánlhat Orbán Viktor Fodor Gábornak ahhoz, hogy belemenjen ahhoz, hogy hozzájáruljon ahhoz, hogy olyan szituáció álljon elő, hogy feloszlassák a ma magyar parlamentet. Tehát mit ajánl Fodor Gábornak, mert hogyha józan ésszel végiggondolja, akkor az SZDSZ-nek semmilyen módon nem áll érdekében egy előrehozott választás. Egy-két százalékon áll.
- Azt én nem tudom megmondani, hogy az SZDSZ-nek mi áll érdekében, meg nem is nagyon érdekel, mert ez nem az én dolgom, hanem az SZDSZ-nek a dolga. Én gondolatokat tudok ajánlani, és azt tudom elmondani, szerintem sok érvvel megtámasztva, hogy a mostani állapot fenntarthatatlan. Tehát ebből nagy baj lesz.
- Világos, csak azt mondja Fodor Gábornak, hogy kedves Gábor, a pártodat vidd máglyára...
- Én nem mondok ilyet, mert én nem foglalkozom az ő pártjával.
- Értem Önt. Gondolom, nem így fogja mondani.
- Én nem foglalkozom az ő pártjával, bocsánat, ez az ő dolga. Annak a pártnak ő az elnöke, ha már egyszer nyert, akkor most kezdjen ezzel valamit, ami nem egy egyszerű feladat, tehát mély együttérzésem. Én arról tudok beszélni, hogy a politika az nem a pártokról szól, a politika arról szól, hogy mi lesz tízmillió magyarral, illetve a Kárpát-medencében élő tízegynéhány milliónyi magyarral. És én azt állítom, hogyha ez így megy tovább, abból súlyos baj lesz. A világgazdaságtól, a világgazdaság irányából nagyon komoly kihívások, fenyegetések érkeznek Magyarország...
- Élelmiszerár, nyersanyag, olaj, ugye.
- ... és magyar gazdaság belső állapota is olyasmi, ami nem tartható. Hogy mondjam, olyan megélhetési válságok zúdulnak végig az országon. Ha nézem a családok állapotát, pénzügyi helyzetét, lehetőségeit, a munkanélküliség mutatóit, a ki nem fizetett rezsiszámlákat, szóval ez tarthatatlan. Közben jön Magyarország felé, ahogy Ön mondja, árrobbanás formájában egy folyamatos élelmiszerár-emelés, energiaár-emelés, benzin, gáz. Én tegnap elég hosszan beszéltem, és a magyar gazdaságot és a magyar politikát teljes mértékben felkészületlennek tartom arra, hogy ki tudja védeni, vagy legalábbis enyhíteni tudja a világgazdaság felől érkező nagyon szigorú hatásokat.
- No, Fodor Gábort kibeszéltük. Van még esetleg olyan gondolat, ami Önben maradt ezzel kapcsolatban, találkozóval kapcsolatban?
- Gábort nem bántottuk meg, szerintem.
- Én is ezt gondolom.
- Ez manapság azért a mai politikában nem kevés.
- Hát ha már megbántásról beszél egyébként, akkor Kéri Lászlót hoznám szóba. Elég nagy vihar keveredett ebből...
- Őt sem bántottam meg.
- De ebből a Kéri-körös háttérbeszélgetésből. Önnek mi a sejtése, hogy ezt a beszélgetést rögzítették, ezt felvették?
- Azt nem tudom, hogy mi történt. Azt tudom, hogy ahogyan élek, én úgy élek. Hogyha elmegyek egy zárt rendezvényre, mint ez például, ahol a meghívó, mint Kéri László, leteszi a nagyesküt, hogy itt soha, semmi, Viktor, engedd el magad, használj olyan szavakat, ami jól esik, érezd jól magad, én akkor is úgy készülök, hogy azt felveszik, lehallgatják, és később felhasználhatják ellenem. Tehát én ebben a tudatban élek. Ez egy nem egy különösebben, hogy mondjam, vidám lelki állapot, de Magyarországon ma ilyenek a közállapotok. 
- Kéri Lászlóra neheztel?
- Sokat gondolkodtam azon, hogy vajon az ő keze benne van-e. Mert ugye, végül is nekünk egy furcsa viszonyunk van Kéri Lászlóval is.
- Mondjuk, ha Fodor Gáborral ezer éve ismerik egymást, akkor Kéri Lászlóval szintén ezer éve ismerik egymást.
- Igen, de a Kéri Lászlónak én sok köszönettel is tartozok. Tehát azért ő egy nagyon, ő a legimpulzívabb és egyik legsodróbb lendületű tanárember volt az egyetemen. Ön ezt nem tudhatja, mert hozzám képest nagyon fiatal.
- Hát még én is a diákja voltam, én is a diákja voltam, úgyhogy tudom.
- Jó, de az állapotok mások voltak. Azért, ha visszaidézem a nyolcvanas évek elejének, közepének budapesti egyetemi világát, azon belül a jogi karnak, a nagyon gyakran végtelenül poros, nem akarok igazságtalan lenni, mert ez nem mindenkire igaz, de végtelenül poros, gyakran provinciális, minden izgalmat nélkülöző szellemét…
- Ő kétségkívül egy üdítő jelenség volt...
- Ő egy üstökös volt. De nem egyedül. Voltak egyébként voltak még néhányan az egész szakkollégiumi mozgalom részben neki köszönhető. Ők vettek rá bennünket az egészre. Egy kis túlzással mondhatnám, hogy a Fidesz mögött Kéri László van, mert a szakkollégiumi mozgalomból nőtt ki. Én sokat gondolkodtam, hogy vajon a Lászlóból ki lehet-e ezt nézni. Tehát, hogy képes-e egy volt tanítványát...
- És mire jutott?
- Hát szerintem nem. Ugye, nagyon sok vitánk van, és borzalmas dolgokat írt rólam az elmúlt időszakban, meg olyan könyvekhez írt előszót, ami szerintem a magyar demokrácia szégyenéhez tartozik, de ennek ellenére, azt gondolom, hogy azért ez túl van azon a határon, amit ő valaha is velem vagy bárki mással szemben megengedett.
- Azért kérdeztem, hogy Ön szerint felvették-e, vagy rögzítették-e ezt a beszélgetést, mert nekem most az a gyanúm, hogy igen. Tudniillik ami megjelent a sajtóban, azok nagyon pontos idézeteknek tűnnek. Egyébként nyilván elolvasta ezeket a mondatokat. Ön mondta?
- Hát, nézze, nem olvastam el mindent, mert annyi minden jelent meg a sajtóban. Én beszéltem három órát. Nagyon fontos, hogy ezt tisztázzuk, hogy nem volt semmilyen beszéd. Ugye a szituáció...
- Egy beszélgetés.
- Hát persze. Három órán keresztül beszélgettünk. Én vizet ittam, a hallgatók meg bort. Ezt mondjuk...
- Az volt, hogy Orbán Viktor borozott. Én csak mondom. 
- Ebből látszik viszont, hogy videofelvétel nem készült, csak hangfelvétel.
- Három olyan dogot azért megkérdeznék, ami nagy vihart kavart. Tisztázzuk a nyugdíjügyet. Ugye, mert volt egy olyan mondata, hogy a Fidesz hatalomra kerülése esetén befagyasztaná a nyugdíjakat, reálértéken. Most akkor befagyasztaná, reálértéken fagyasztaná be, vagy esetleg egy picit emelkedhetne is, mert biztos látta azokat a újsághirdetéseket, amikor a budapesti nyugdíjas szervezet már kiszámolta, hogyha Orbán Viktor hatalomra kerül, kedves nyugdíjasok, akkor mi 2013-ban évi 70 ezer forinttal fogunk kevesebbet kapni, amiből nagy vihar lett ebből.
- A szegény budapesti nyugdíjas szervezetet nem akarom bántani, de utána néztem, kiderült, hogy ez a kormány által pénzelt szervezet. Tehát ennyiben az MSZP kezét látom a dologban. Másfelől, nem mondanak igazat. Ugyanis az a helyzet, hogyha az történt volna 2007-ben, mint amit a Fidesz javasol, akkor tavaly 30 ezer forinttal több nyugdíjat kapott volna minden nyugdíjas átlagát tekintve. Tehát azzal, amit mi mondunk, a nyugdíjasok jobban jártak volna az elmúlt évben. Egyébként az általam elmondott, az nem egy ilyen magánelőadás volt, én a Fidesz közzétett programjának a magyarázatára vállalkoztam ezen a találkozón. A Fidesz Erős Magyarország című program harmincadik oldal, a Nyugdíjak reálértékének megőrzése.
- Nem tudom kívülről, bocsásson meg nekem.
- Ez most még bocsánatos bűn…
- Nincs magyar ember egyébként, aki pártprogramokat olvas ma Magyarországon. Ezt biztosan tudja.
- A mieink időnként jók.
- De csak választási kampányban.
- De most ennek az Erős Magyarországnak éppen az az érdekessége, hogy nincs választási kampány, mégis kiadtunk egy programot. De mindegy.
- Ebben lehet, hogy vitatkoznék Önnel, mert azért eléggé kampányszagú most a belpolitikai élet.
- Jó, nem azért jöttem, hogy agitáljak itt a Fidesz-program mellett, de a mondandóm lényege a következő. Szeretnénk, szeretném megnyerni a nyugdíjasokat egy válságkezelő program támogatóinak. Tehát meggyőződésem, hogy Magyarországnak egy új egyezségre van szüksége, amely azt mondja ki, hogy Magyarország gazdaságát nem lehet tovább finanszírozni államadósságból. Ma ez történik. Viszont pénzre szükség van. Ez a pénz csak munkából, gazdasági növekedésből származhat. Ezért arra szeretném megnyerni a nyugdíjasokat, hogy ezt a programot támogassák. Ez egy válságkezelő program, mert Magyarországon ma nagy baj van a gazdaságban. Nem tudom, milyen hosszú ideig tart egy válságkezelő program. A dolgok természetéből fakadóan ezt pontosan nem lehet mondani, ha jól csináljuk, akkor rövid ideig, ha sutábban, akkor hosszabb ideig tart majd. De én azt kérem a nyugdíjasoktól, hogy ez alatt az időszak alatt, ami egy-másfél-két év, fogadják el, hogy a nyugdíjak reálértékének megőrzése a válságkezelés mellett is komoly teljesítmény egy kormánytól. És ezt garantálni tudjuk. Ugye, tavaly is egy válságkezelés zajlott Magyarországon, nem volt sikeres; a magyar gazdaság nem gyógyult fel, de válságkezelés zajlott, és elvettek a nyugdíjasoktól 30 ezer forintot. Ezt nem szabad megismételni.
- Na, azért vagyok gondban, mert néztem a miniszterelnök tegnapi nyilatkozatát a köztévén, és olyanokat mondott, hogy politikai és gazdasági értelemben új szakasz kezdődhet, Magyarország rátalált az egyensúlyi pályára, ez fix, stabil és ígéretes, amit 2006-ig kitűztünk, azt megcsináltuk. Szerkezeti átalakítások az egészségügyben, oktatás, pénzügyi egyensúly. Ön kiáll a tévé elé, és azt mondja, hogy emberek, válság van, válság-menedzselésre van szükség, aztán jön a miniszterelnök, és homlokegyenest mást mond. Kinek higgyünk?
- Hát nézze, ez nem az első eset. Tehát a magyar közvélemény nem áll védtelenül egy ilyen jelenséggel szemben. Hát ez történt 2005-ben és 2006-ban is. Amikor én elmondtam, hogy „nagy baj van”, „államháztartásban komoly gondok vannak”, „az államadóssággal komoly gondok lesznek”, a „magyar gazdaság rossz pályán van”, mire a miniszterelnök azt mondta, hogy „stabil, és nagy a jólét”, „dübörög a gazdaság”, „bennünket irigyel Spanyolország, Németország” és a jó ég tudja, hogy kicsoda, „pannon puma”, meg ilyenek. Azt gondolom, hogy a magyar közvélemény, az emberek a reményre szeretnek szavazni. És igazuk van. És hallgatott erre. Tehát szerintem ez a vita, ami most zajlik a Fidesz és az MSZP között, nem új vita, hanem egy régi vita. Én azt mondom, hogy semmi okunk arra, hogy higgyünk az MSZP-nek. Hát egyszer már átvertek bennünket, az egész országot, ugyanúgy, mint ahogy most teszik ezt. Ez a „pannon puma újratöltve”, ez a  „stabil és nagy a jólét II”...
- Tudja, csakhogy a politikai ellenfelének teljesen más a ebben az ügyben az interpretációja, hadd kérdezzem meg...
- …én ezt a jogát nem tagadom el, csak szerencsétlen dolognak tartom, hogy egy miniszterelnök másodjára próbálja átverni Magyarország teljes lakosságát. Ez nemcsak politikailag nem helyes, hanem egy olyan rossz példa az őszinte és egyenes beszéd helyett az állandó manipuláció, propaganda, átverés politikája, ez egy rossz üzenet, amely egyébként roncsolja az együttélést Magyarországon.
- No, beszéljünk nagyon konkrét dolgokról, mert ezt nem akarom kihagyni. Éles váltás. Lezárva az előző gondolatokat. Mi a véleménye a monoki önkormányzat határozata utáni vitáról? Biztos hallott az ügyről, amikor Monok polgármestere...
- Igen, a közmunka kérdése...
- Így van. Hát azt mondta, hogy ahhoz, hogy valaki segélyt kapjon, ahhoz végezzen tíznapi közmunkát. Óriási botrány van ebből az ügyből. Ön mit gondol erről?
- Hát, nézze, hasonló, nem pont ilyen, de hasonló irányba tartó döntéseket az az igazság, hogy a mi kormányunk is hozott. Én is hoztam.
- Ön támogatja ezt?
- Például a családi pótlék esetében azt a döntést hoztuk, hogy ha iskoláskorú a gyermek, és a szülő nem járatja iskolába a gyereket, akkor nem kaphatja meg a családi pótlékot. Ez egy kicsit hasonló irányba mutat. Én szükségesnek tartom, hogy aki tud, és van munkalehetőség, az dolgozzon. De azt hiszem, hogy nem lehet Budapestről megmondani, hogy Monokon ez jó döntés vagy rossz döntés. Én azt gondolom…
- Mindenesetre egyelőre törvényellenes.
- Hát igen. De én azt gondolom, hogyha már a monokiak, meg az önkormányzatok ezt fölvetették, akkor abban az irányba kellene gondolkodnunk, hogy vajon nem kellene-e megadni a jogot az önkormányzatoknak, akik ismerik ott helyben, hogy pontosan mik a valóságos élethelyzetek. Hogy ők döntsék el, hogy így vagy úgy. Hát ott vannak a szavazóik.
- Amennyiben, mondjuk, a Fidesz hatalomra kerül, akkor a szociális törvényt módosítja, tehát hozzányúl? Ebbe az irányba elviszi?
- A Fidesz egyezségeket akar kötni. Ennek része az önkormányzatokkal kötött egyezség is. Ha az önkormányzatok többsége azt mondja, hogy sokkal jobban tudná fölhasználni a szociális segélyre rendelkezésre álló pénzt, ha megkapná a döntési szabadságot, akkor ezt a döntési szabadságot meg kell adni az önkormányzatoknak. Az önkormányzatokat az emberek választják, méghozzá azok, akik helyben élnek. Budapestről, íróasztal mellől eldönteni, hogy Monokon vajon ez jó vagy rossz, szerintem nem lehet. Ezért ezt jobb a monokiakra bízni.
- No, Elnök Úr lejárt a mai napra szánt időnk...
- Nagyon sajnálom, de hát...
- Kezdeném, vagy befejezném azzal, amivel kezdtem, hogy mi a meccsre a tippje, bár nem tudom, hogy ma milyen meccsek vannak...
- Hát, dehogy nem. Ma az olasz csoport van. Olaszország...
- Olasz-holland. Arra mi a tippje?
- Olasz-román van.
- Olasz-román...
- ... és francia-holland.
- Igaza van. Francia-holland...
- Francia és olasz győzelmeket várok.
- Meglátjuk. Ha legközelebb jön, akkor megnézzük, hogy bejött-e, jó. Köszönöm szépen!
- Én is köszönöm a lehetőséget.


orbanviktor.hu
