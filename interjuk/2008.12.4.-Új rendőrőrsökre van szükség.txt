Új rendőrőrsökre van szükség
2008.12.4.

            Orbán Viktor országos körútja során a Petőfi Népének nyilatkozott.
        


A közbiztonság javítása elképzelhetetlen a rendőrség megerősítése nélkül. Egyebek mellett erről is beszélt tegnap Kecskeméten tett látogatásán Orbán Viktor a Fidesz elnöke. A politikus tegnap Bányai Gábor megyei elnökkel, Zombor Gábor kecskeméti polgármesterrel és országgyűlési képviselőkkel találkozott, hogy tájékozódjon a gazdasági helyzetről. 
 
– Növelni kell a rendőrség költségvetését ahhoz, hogy a rendvédelmi szervezet maradéktalanul elláthassa a feladatait. Ez a program a Fidesz egyik költségvetési módosító javaslatában meg is jelent. A kormány nem fogadta el az indítványt. Hogy látja a rendőrség helyzetét? 
– Az utóbbi időkben történt brutális események átlépték a képzeletbeli Rubicon határát, a napokban történt kiskunlacházi gyilkosság pedig már fordulópontot jelent a hazai közéletben. Jellemző a magyar politikai közállapotokra, hogy csak a mi pártunk foglalkozott ennek kapcsán a rendőrség és a közbiztonság problémáival. Az állam szétesése mára olyan méreteket öltött, hogy a kormány a védelem alapvető jogát sem tudja biztosítani az embereknek. A rendőrség leépítése nem mehet tovább: több rendőrre, új rendőrőrsökre, a körzeti megbízotti hálózat újraépítésére van szükség. A tapasztalt, nyugdíjba vonult szakembereket ennek érdekében vissza kell hívnunk, mert ellenkező esetben a törvénytelenség, a bűnözés lesz úrrá Magyarországon.
– Sokba kerül ez? 
– Három milliárd forintba, amely az Igazságügyi és Rendészeti Minisztériumban meglévő források átcsoportosításával előteremthető.
– A közszférában, így a rendőrségen jövőre nem mindenki kap 13. havi bért. 
– Ellene vagyunk a bércsökkentésnek, a közszférában dolgozók ugyanis egyáltalán nem tehetnek arról, hogy az ország ilyen rossz helyzetbe jutott. Egy rendőrségi dolgozó átlagban nettó 150 ezer forintot keres mindössze, egy pályakezdő pedig még ennél is kevesebbet. Újra életbe kell léptetni a polgári kormány alatt kidolgozott életpálya modellt, amely fizetésemelést, lakáshoz jutási lehetőséget, valamint az ösztöndíj-rendszer és a továbbképzés kiszélesítését is magában foglalja. A rendőrséget olyan helyzetbe kell hozni, hogy garantálni tudja mindenkinek a védelemhez való jogot. Ma erre azonban önhibáján kívül nem képes. Ez pedig színtiszta kormányzati felelősség.
– Milyen évre számíthatunk jövőre? 
– Rosszabb a gazdasági helyzetünk, mint a szomszédainknak. Bennünket leginkább a munkanélküliség fenyeget, ezért a legfontosabb feladat a munkahelyek megvédése. Ennek a lépései: az adócsökkentés, a kamatcsökkentés, a mikro-, kis- és középvállalkozásoknak juttatandó uniós támogatások radikális növelése, a bürokrácia visszaszorítása, a korrupció letörése, a politika átalakítása. Ezen lépések megtételére azonban ma a kisebbségi kormányzás miatt a parlament nem képes.


Petőfi Népe
