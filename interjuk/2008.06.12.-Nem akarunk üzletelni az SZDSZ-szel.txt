Nem akarunk üzletelni az SZDSZ-szel
2008.06.12.

            A tv2 Tények Este című műsorában Bárdos Andrásnak nyilatkozott a Fidesz elnöke.
        


- Jó napot kívánok! Orbán Viktor ma egy tanácskozáson vagy előadáson, nem is tudom, hogyan fogalmazzak, pontosan azt mondta, hogy az előrehozott választás gazdasági kényszer. Orbán Viktor itt van a Tények stúdiójában. Köszönöm, hogy eljött hozzánk. 
- Jó estét kívánok! Évadzáró volt, úgy hívtuk, hogy parlamenti évadzáró.
 
- Hogy érti azt, hogy gazdasági kényszer az előrehozott választás?
- Úgy értem, hogy a gazdaság állapota, mind a magyar gazdaságé, mind pedig a nemzetközi gazdaságé, arra kényszeríti Magyarországot, afelé tereli Magyarországot, hogy ennek a mai áldatlan állapotnak, patthelyzetnek, semmittevésnek, bénultságnak, amitől szenved ma az egész ország, minél hamarabb vessünk véget. Jöjjön, aminek jönnie kell. Ezt a politikában előrehozott választásnak nevezik.
- Ha Ön mondjuk az ország optimális helyzetét veszi, és az Ön véleményét, akkor mikor kellene előrehozott választást tartani?
- Azt gondolom, hogy minél hamarabb, annál jobb.
- Ősszel, tavasszal? 
- Ahogy lehet. Én azt mondom, hogy előrehozott választás, előrehozott megoldás. Ez a helyzet, amiben vagyunk, megoldásért kiált. A mostani felállásban, a mostani csillagállás mellett nem fognak megszületni a szükséges döntések, amelyek a megoldáshoz kellenek. Tehát nem fog megindulni a gazdasági növekedés, nem lesz jelentős adócsökkentés, nem indul meg a közbizalom helyreállítása, a hazai és nemzetközi üzlet élet bizalmának a visszaszerzése aligha lesz lehetséges. Tehát ahhoz, hogy megoldás legyen minél hamarabb, ahhoz előrehozott választás szükséges.
- Aki régóta figyeli a magyar politikát, én régóta figyelem, nehezen lepődik meg, mégis meglepett. 
- No.
- Meglepett a héten a Fodor Gábornak írt levele. Őszintén meglepett. Azt írta benne...
- Örülök. Igen?
- Azt írta benne, ugye, Fodor Gábor lett az SZDSZ elnöke, a történelem úgy hozta, hogy mostanra a mi felelősségünk lett, nyilván akkor az SZDSZ-é és a Fideszé, hogy biztosítsuk Magyarország számára a kiutat a válságból, hiszen a kisebbségi kormány a saját hatalmi harcaival van elfoglalva. A mi felelősségünk. Mit jelent a mi?
- Tetszett-e az a kérdés? Vagy egyetért-e vele?
- Azt én mondjam meg, hogy egyetértek-e vele? 
- Igen, igen. Érdekelne, ha már meglepődött.
- Én olyan szívesen megmondanám, de Magyarországon is szerintem elég baj: az újságíróknak el kell titkolniuk az álláspontjukat. 
- Hát akkor majd utána esetleg megbeszéljük, de a dolog lényege az az, hogy szerintem, én igyekeztem a hangvételével is azt az üzenetet elküldeni, hogy itt egy közös megoldást kell találni. Tehát azoknak a vitáknak a folytatása, amiben a magyar parlament és magyar politika immáron hónapok óta vesztegel, annak nincsen értelme. A parlamentben kialakult egy helyzet. Alkotmányosan meglehetősen furcsa helyzet. Nincs Magyarországnak felhatalmazással rendelkező kormánya. Tehát az a kormány…
- Miért mondja azt, hogy nincs felhatalmazása?
- Azért, mert az a kormány, amelyik ma létezik Magyarországon, annak senki nem szavazott bizalmat. A magyar parlament a magyar választók felhatalmazása alapján bizalmat adott egy MSZP-SZDSZ többségi kormánynak. Ez ma nincs. Senki nem kérdezte meg a parlamenti képviselőket, a nép képviselőit, hogy akarják-e így folytatni az előttünk álló években a magyar közéletet vagy sem.
- Nem is kötelezi semmi senkit. 
- Az egy másik dolog, hogy kötelezi-e vagy sem, az egy tengeri kígyó szerű vita, tudnék érveket mondani amellett is, hogy kötelezi. Csak azt akarom mondani, hogy ez most nem érdekes. Szerintem egyetlen országnak sem érdeke, hogy a parlamentben olyan kormánya legyen, aminek soha senki nem szavazott bizalmat. Ráadásul ennek a soha, senki által meg nem szavazott kormánynak a programja is több mint rejtélyes. Most már hónapok óta azon törik a fejüket, hogy mit is kellene csinálni a következő hónapokban, holott korábban, igaz, akkor még koalíciós kormányprogramként létezett valami. Egy kormányprogram, amire felhatalmazást adott a parlament. Tehát a helyzet, ami a parlamentben van, rendkívül szokatlan, alkotmányosan kérdéses, semmiképpen sem szolgálja az ország javát, ezért gondoltam, hogy világossá teszem a levél hangütésével is az ország közvéleménye felé, de az SZDSZ felé is, hogy van itt egy felelősség, amiben meg van a maga része az SZDSZ-nek, és meg van a maga része a Fidesznek is.
- De mintha ez a felelősség közös lenne a két párt között. Úgy fogalmaz. 
- Találkozik ez a felelősség, ugyanis előrehozott választást akkor tudunk tartani, hogyha a parlament feloszlatja saját magát.
- A felszólítás tehát arra vonatkozik, hogy az SZDSZ segítsen feloszlatni a parlamentet, vagy arra vonatkozik, hogy esetleg a parlament feloszlatása után egy előrehozott választás után is működjenek együtt. 
- Nem. A szándékom az, hogy minél hamarabb szülessen a parlamentben egy olyan döntés, amelyben a magyar képviselők úgy döntenek, hogy feloszlatják a jelenlegi parlamentet, és felkínálják a köztársasági elnöknek a lehetőséget és az esélyt, hogy kiírhassa az előrehozott választásokat. Ebben szeretnék megállapodni, erről szeretnék tárgyalni az SZDSZ elnökével.
- Igen, az SZDSZ elnöke korábban azt mondta, mondhatnám: ő kezdte, még nem is volt elnök, az Önök közti ilyen típusú beszélgetést, hogy három feltételnek kell ahhoz teljesülnie, hogy ez szóba kerüljön. Ugye, törvény, illetve alkotmánymódosítások kizárása. 
- Hát erről majd beszéljünk az asztalnál, hogyha eljutunk odáig. A félelmeket egyébként, amelyek a feltételek mögül kivilágolnak vagy kivillannak, indokolatlannak tartom. Szeretném világossá tenni, hogyha valaki elolvassa a magyar választójogi törvényt, meg a kapcsolódó alkotmányos szabályokat, akkor látnia kell, hogy a csoda esetét leszámítva Magyarországon az alkotmánymódosításhoz szükséges kétharmados többséget egy párt egyedül Magyarországon nem tudja megszerezni a parlamentben. Tehát nem kell tartani szerintem senkinek attól, már aki tart ettől, én személy szerint nem tartanék tőle, de hát nem is rólam, és nem rólunk van szó. De az a helyzet, hogy a Fidesznek sikerül kétharmadot szereznie, kétharmadnyi mandátumot a parlamenti választások eredményeképpen, a csoda kategóriába tartozik, kizárni nem lehet, de az esélye szinte zéró.
- Ön hajlandó lenne tárgyalni az állampolgárság kérdéséről is. 
- Én mindenről hajlandó vagyok tárgyalni, előfeltételekről persze nem, mert az nem egy, hogy mondjam, úriemberes megoldás, hogy még le se ültünk, és előfeltételek vannak. De majd az asztalnál remélem, hogy kialakul majd egy beszélgetés.
- Válaszolt már Fodor Gábor?
- Tudtommal, bár ma kerültem a hivatalomat, még nem. Ma ugyanis egy rendezvény volt, ahonnan ide érkeztem, és arra készültem.
- Igen, hiszen erről beszéltünk az elején.
- Tehát nem munkát, hanem csak a hivatalt kerültem.
- Kizár egy SZDSZ-Fidesz koalíciót, bármikor is legyenek választások?
- Föl sem merül.
- Föl sem merül?
- Igen, ezt még a megfontolás világához sem tartozik. Sok a különbség.
- Milyen a személyes viszony Fodor Gáborékkal? Ha van ilyen.
- Nem nagyon van. Ha van, akkor egy, hogy fogalmazzak, munkahelyi viszonyunk van, hiszen a Parlamentben rendszeresen találkozunk, időnként szót is váltunk egymással. Tehát közelebbi személyi kapcsolat az nincs, de nincs is jelentősége, mert itt nem személyes ügyekről, meg személyes viszonyokról van szó, hanem arról, hogy itt és most, amikor Magyarország nagyon nehéz gazdasági helyzetben van, és soha nem látott kihívások előtt áll. Itt és most nekünk nem azért, mert kedveljük egymást, vagy nem kedveljük egymást, hanem azért, mert ez a választóktól kapott felhatalmazásunkból következik az a kötelességünk és a felelősségünk, hogy ezzel a helyzettel valamit kezdjünk. Hát mindenki annyit, amennyit tud. Ugye a történelemnek az a furcsa irányváltozása következett be, hogy az SZDSZ kezében van tulajdonképpen, hogy lesz előrehozott választás vagy nem.
- Kapott Ön ezért a levélért, hogy fogalmazzak, rossz kritikát vagy kritikát?
- Hát, kritikát mindig kap az ember, ha jót cselekszik, ha rosszat, a mi szakmánkban ez nem kerülhető el.
- A sajátjaitól, úgy értem, mondjuk a közvetlen környezetéből. 
- Hát, megbeszéltük.
- Megbeszélték.
- Hát az nem úgy van, hogy eszembe jut, hogy írok egy levelet. Nem vagyok én olyan szabad ember. Én egy választott tisztségviselő vagyok. A Fidesz elnökének, mindenkori elnökének vannak egyeztetési kötelezettségei, tehát a szándékot is, és a szöveg pontosabb vagy fontosabb állításait az elnökséggel egyeztettem természetesen.
- Még egy utolsó kérdés ezzel kapcsolatban, aztán tényleg beszéljünk másról. Hogy tudniillik mit ajánl az SZDSZ-nek? Hogyha tárgyalnak, nyilván úgy megy oda, hogy valamit ajánl nekik. Az imént azt mondta kereken, hogy fel sem merül egy esetleges koalíció. 
- Én nem akarok üzletelni az SZDSZ-el, de másokkal sem. Tehát most nem arról van szó, hogy mi az SZDSZ érdeke, meg mi a Fidesz érdeke. Arról van szó, hogy Magyarország egy rendkívül nehéz, szerintem tarthatatlan helyzetben van, s akinek felelőssége és lehetősége van, hogy az országot kimozdítsa ebből a helyzetből, annak szerintem vállalnia kell a felelősséget, és élnie kell a lehetőséggel. Mi készen állunk erre, a tárgyalás kérdése az az, hogy az SZDSZ is készen áll-e?
- Ön korábban egy válságkezelő kormányról beszélt, amit más néven szakértői kormánynak szoktak hívni. Vagy nem, ez nem ugyanaz. 
- Én nem szoktam, de vannak, akik ezt összekeverik.
- Értem, én például. A válságkezelő kormány mit jelentene akkor?
- A válságkezelő kormánynak az a lényege, hogy az életre jövetelének, megszületésének és működésének az a célja, hogy egy közvetlen válságot elhárítson. Tehát egy időben nehezen behatárolható, de azért nem túl hosszú időszak alatt kezelje azokat a bajokat, amelyek kezelése nélkül az ország nem tud kikerülni a mai nehéz helyzetből. Tehát egy közvetlen gazdasági válság kezeléséről van szó.
- Ezt értem, de én a válságkezelő kifejezést úgy értelmeztem, hogy nem feltétlenül politikusokból...
- Ez így van, de az már a következmény. A magyar politikában fordítva szoktak járni az agykerekek, mert először személyekben gondolkodnak, aztán szerkezetekben és megoldásokban. Én nem tartozom ehhez a kultúrához. Én először egy gondot látok, egy megoldandó bajt, nehézséget, ahhoz gondolok ki, vagy keresem a szerkezetet, amiben meg lehet oldani, meg a tárgyi programszerű javaslatokat, és utána ahhoz keresem az embereket.
- A fociban is van olyan, hogy posztra igazolnak, meg karakterikusokat vásárolnak. Vannak nevei? 
- Vannak.
- Elmondja?
- Nem.
- Milyen meglepő. 
- Nézze, az előbb mondtam, hogy egy választott tisztségviselője vagyok a Fidesznek. Elnöki munkát végzek, én nem a saját tetszésem szerint alakítom ennek a közösségnek a munkáját, meg az életét. Ennek világos korlátai, feltételei, kötelezettségei vannak, tehát én majd akkor beszélek nevekről, hogyha egyébként belül, kellő körben a szükséges döntések, helyzetértékelések megszülettek. Ezen még nem vagyunk túl.
- Egy névre hadd kérdezzek rá, tudniillik a miniszterelnök nevére. Az Ön által elképzelt válságkezelő programban. 
- De még erről sem esett szó a Fideszben, a Fideszben mi azt szoktuk mondani, hogy mi munkát osztunk, nem pozíciót. Most van egy munka, úgy hívják, kormányzati munkára való felkészülés. Ezt ketten irányítjuk, egy bizonyos szegmensét, részét jómagam, a másik részét pedig Navracsics Tibor, ma ennyit tudunk, és ezt a munkát végezzük.
- Ezt most véletlenül mondta, vagy ez volt a válasz? 
- Úgy érzi, hogy nem volt adekvát?
- Teljesen adekvát volt, csak mennyire volt adekvát a válasza?
- Kérdezze meg még egyszer, hátha tudok jobban válaszolni.
- A miniszterelnök nevére kérdeztem rá. Ön mondott két nevet. 
- Azt mondtam, hogy erről semmilyen döntés nincsen, erről majd megszületik először egy javaslat az elnökség soraiban, körében, utána majd lesz erről egy kongresszusi döntés. Itt még nem tartunk. De ez nem jelenti azt, hogy nem készülünk a kormányzásra, és világosan megvan ebben mindenkinek a feladata. Ennyit tudok ma mondani.
- Értem, én csak azt nem akartam, hogy a kérdésre mondott két nevet, hogy ha nem ez a válasz, akkor nehogy az maradjon meg abban, aki nézi, hogy ezt a két nevet nevezte meg.
- Nem lehet minden néző mellé egy forgalmi rendőrt állítani – mondta Rejtő Jenő.
- Nekem ez a munkám, ha nem is rendőrt… Ugye, beszéljünk arról, hogy az Ön által elképzelt kormány valamikor is egyszer csak kormány lesz, akkor mik a legfontosabb dolgai? Ön ma azt mondta ezen az előadáson, hogy globális változás előszobájában áll a világ, és a gáz-, az üzemanyagár, az élelmiszer ár jelenti ezt a globális célzást.
- Nézze, a szakértőink, akik ezzel a kérdéskörrel foglalkoznak, azt mondják, hogy a világgazdaság, én osztom ezt a véleményt, egy új szakaszban, egy úgynevezett magas inflációjú, tehát árrobbanásokkal tarkított, tartósan magas árakkal működő szakaszba lépett. Ezt jelzi a gázár, a benzinár, az élelmiszerárak növekedése, általában a szállítási költségek megnövekedése. És ez nem egy átmeneti jelenség, tehát nem arra kell fölkészülnie Magyarországnak, most hirtelen ezek az árak felszaladtak, és majd visszaállnak úgymond egy normál szintre. Nincs normál szint többé. Ez a folyamat tartós lesz, még csak meg sem áll ott, ahol most vagyunk. Még további emelkedések lesznek, és Magyarországnak meg kell találnia a választ arra a kérdésre, hogy ebben az új helyzetben milyen gazdaságpolitikát kíván folytatni. És ez döntéseket, komoly döntéseket igényel, amelyeket nemcsak hogy nem hoz meg a mai kormány, azt sem látom, hogy magát a kihívást érzékelné, annak a nagyságrendjével tisztában volna.
- Ugye a nyersolaj ára 30-40-50-100 százalékos emelkedésen van túl. Ez az ütem marad az Ön vagy az Önök álláspontja szerint?
- Az elmúlt hat évben hatszorosára nőtt, és az elmúlt egy évben pedig kétszeresére. Azt nem tudom megmondani, hogy milyen ütemben növekszik majd, de hogy egy tartósan magas árakkal operáló világgazdasági korszakba léptünk, az biztos, és további növekedés még várható. Jelentős növekedést sem lehet kizárni.
- És mit tud Magyarország ezellen tenni a maga tízmillió emberével? 
- Először is nem vagyunk egyedül. Ha valaki kitekint a magyar államhatárokon kívülre, akkor azt látja, hogy minden országban vita folyik arról, hogy hogyan kell ezt a helyzetet kezelni.
- Már arról is, hogy mi a helyzet. 
- Még Magyarországon folyik a legkevesebb vita egyébként. Az Európai Unió tele van ma ilyen vitakérdésekkel. Ha Ön bekapcsol egy amerikai televízióállomást, egy amerikai újságot, jószerivel ezek a legfontosabb kérdések. A fontos, hogy minden ország keresi a megoldást. Eddig a mi kormányunk nem kereste; azt mondta, hogy hát ilyen a világgazdaság, tessék alkalmazkodni. Szerintem szükség van lépésekre, össze is állítunk ez csomagot, ennek egy részével elkészültünk, több elemből álló csomag ez, amelyet javaslunk majd a kormánynak, hogy léptessen életbe, hogy rövidtávú, azonnali választ adjon a már bekövetkezett áremelésekre, de ez még nem a jövőre szóló választás, csak a mostani válsághelyzet kezelése.
- Mond egy lényegi elemet!
- Adócsökkentések például.
- Az adócsökkentés milyen mérvű? Adó- és járulékcsökkentés, vagy csak adócsökkentés? 
- Az adó- és járulékcsökkentés egy későbbi gazdaságpolitikának, amelynek a növekedés van a középpontjában, lehet az eszköze. Itt és most...
- Konkrétan a jövedéki adó csökkentése. 
- ... azt javasoljuk, tegyük azt, amit egyszer már eredményesen megtettünk. Amikor Fidesz-kormány volt Magyarországon, és egy nem ilyen mérvű, de az akkori árszinthez képest váratlanul nagy szintemelkedés történt, akkor leültünk a fuvarozókkal, a szállítmányozókkal és kötöttünk egy megállapodást, hogy bizonyos olajárig, vagy benzinárig az adók mértéke az nem változik, illetve csökken. Szerintem egy ilyen automatizmus életbe léptetése kívánatos most is.
- Az unióval most már meg kell beszélni, és nagy fogadókészség nincsen. Nem csak mi kérjük ezt, mások is kérik. 
- De érdekünk, az unió nem fog ajándékot küldeni, mondván, hogy holnap reggeltől szabad, hanem nekünk is azoknak a táborát kell erősítenünk Brüsszelben, akik ezt a lehetőséget fontosnak érzik.
- Értem. Az adó- és a járulékcsökkentés látnivalóan kulcskérdés az MSZP és az SZDSZ későbbi viszonyában is. 
- Hát úgy tűnik. Ez majd ki fog derülni, hogy ez valóban egy komoly véleménykülönbség-e, vagy ez csak álcája egy rejtett együttműködésnek, hogy…
- Az is lehet?
- ... kifelé fenntartunk egy konfliktust, de befelé tulajdonképpen fenntartjuk a mostani hatalmi viszonyokat.
- Ön így látja egyébként, hogy ez elképzelhető?
- Nem látom így, de elképzelhető. Most nem tennék esküt arra, hogy erről van szó, tehát, hogy az egész szakítás az csak egy nagy átverés, ezt nem merném állítani. Vannak ellenkező irányba mutató jelek is, de hogy ez egy komoly véleménykülönbség adóügyben az SZDSZ és az MSZP között, és hogy ennek van-e valami tényleges tétje és súlya, ezt ma nem mondhatjuk meg. Én szeretném, ha igazat mondana mindkét fél, és ez egy valóságos konfliktus lenne.
- De nem zárja ki, hogy nem az? 
- Nem zárom ki, de azért lenne jó, ha valóságos konfliktus lenne, mert akkor volna esély a megoldására. Tehát ha csak egy álca az egész, akkor nem fogjuk tudni az adócsökkentést végrehajtani.
- Kinek az álláspontja áll Önhöz közelebb? Az SZDSZ-é vagy az MSZP-é, ha tudjuk pontosan az álláspontot? Ha tudjuk az álláspontot, mert ez meglehetősen változó.
- Az is egy megoldás, hogyha az ember a saját álláspontját akarja meghatározni egy máséhoz képest. Én jobban szeretem inkább a saját gondolatainkat megismertetni Önnel is vagy akár a televíziónézőkkel. A mi álláspontunk az, hogy egy elég tekintélyes, radikálisnak mondható adó- és járulékcsökkentés nélkül a magyar gazdaságot a mai állapotából kibillenteni nem lehet. Magyarországnak növekedésre van szüksége. Az a növekedési adat, amit a statisztikusok pontosan kimutatnak, amit az emberek csak úgy éreznek, hogy pang, áll a gazdaság, nő a munkanélküliség, csődbe mennek a vállalatok, nem nyílnak új terek, új lehetőségek az emberek előtt. Azok előtt sem, akik egyébként keresik ezeket a lehetőségeket. No, ez az érzés abból fakad, hogy nincs érzékelhető gazdasági növekedés Magyarországon. Ezt kell megindítani, és abban mindenki egyetért, hogy adó- és járulékcsökkentés nélkül ezt nem lehet megtenni. Ezért mondjuk mi azt, hogy mi egy új egyezséget ajánlunk a gazdasági élet szereplőinek, tíz év alatt hozzunk létre egymillió legális munkahelyet Magyarországon.
- Ez kétségtelenül igaz, hogy mindenki egyetért. Hát nincs normális ember, aki mást mondana erről. Csak abban van vita, hogy elbírja-e ezt a költségvetés.
- Az Ön által normálisnak nevezett emberek és mi közöttünk, akik politikusok vagyunk az a különbség...
- Lehet Önök közt is normális ember, azért ez nem kizárt. 
- Egy másik műsorban vitassuk meg, de valóban ne zárjuk ki. Tehát a normális emberek valóban így gondolják, így tudják, ez a véleményük. A mi szakmánkat az különbözteti meg mindenki másétól, hogy nekünk az a dolgunk, hogy tegyük. Tehát az, hogy mi így látjuk, annak már megbocsásson, de nincsen jelentősége egy, a politikai felelősséget viselő embereknek döntéseket kell hozni. Az a bajunk, állandóan beszélnek mindenféléről, ez kéne, az kéne, amaz kéne; valójában vagy nem történik meg mindaz, amiről addig beszéltek, vagy az ellenkezője történik. A politikusnak cselekednie kell, csinálnia, tennie kell a dolgát.
- Ön többször is beszélt már a korrupcióról. Most ezt hagyjuk, hogy miket mondott, azt hiszem mindannyian tudjuk. Ön szerint hol folyik el?
- De szerintem az egy fontos mondat...
- Hol folyik el a pénz? 
- Ez egy szita, tehát egy szitában tudja...
- Szitában?
- Szinte mindenhol. A legmegbízhatóbbnak e tekintetben, mert ugye, itt mindig felmerül az a kérdés, hogy ezek tények-e vagy csak feltételezések.
- Ez lett volna a következő kérdésem.
- Tehát a legmegbízhatóbb, e tárgyban született írásnak a Járai Zsigmond által vezetett Befektetési Tanács által készített dokumentumot tekintem. Ugye, arra kértük őket, hogy járják végig a külföldi befektetőket, akik Magyarországra hozták a pénzüket, járják végig a kereskedelmi kamarákat, a nagykövetségeket, tehát egy viszonylag elfogulatlan világból gyűjtsék össze először a véleményeket, és aztán menjenek a magyar nagyvállalkozói körhöz is, és így tovább. De az első jelentés az elkészült. És abban az van, amit a külföldiek, az itt működő külföldiek gondolnak. Az elég lesújtó, tehát ott a korrupció evidenciaként szerepel. Nem érzik szükségét a külföldiek, hogy bizonygassák a létezését, mert a mindennapi élet tapasztalata az, hogy lépten-nyomon belebotlanak.
- Hát igen, de hát ugye, a korrupció bűncselekményre utal. Ugye? 
- Az visszaélés.
- Igen. 
- Jogosulatlan előny nyújtása, jogosulatlan előny szerzése.
- Csak az nyilván nem vélemény kérdése, meg szomorúság kérdése, hanem...? 
- Ön az én emberem, egyetértek.
- Ezt még sosem mondta. 
- Az egy tarthatatlan dolog, hogy a hatalmat, tehát a kormányzati lehetőséget kezükbe tartó pártok, személyek azt mondják, micsoda borzalmas dolog ez a korrupció, ez a feketegazdaság, most már igazán tenni kellene valamit. Az ő dolguk, egy politikust az minősít, hogy amikor tehette, akkor mit tett. Azt, hogy mit mondott, az érdekes, időnként talán még okos is, talán izgalmas, de ami igazán számít, az az, hogy mit cselekszik.
- Amikor Ön azt mondta, hogy felül fognak bizonyos szerződéseket vizsgálni, mondott ilyet, ugye? 
- Hát szinte mindegyiket, amilyek gyanús.
- Mond egyet, ami gyanús?
- Sok van. Ha megengedi, senkit sem ültetnék egymagában a padra, mert az egy nagyon hosszú pad ott.
- Hosszú pad. Úgy értette ezt, tehát hogy felül fogják vizsgálni, hogy ezt el fogják vinni, ha Önök hatalomra, vagy kormányra kerülnek, a legvégsőkig. Ezt így értette?
- Persze. Nézze...
- Tehát a börtönig. 
- Az nem a kormány dolga.
- Világos, a bíróságig, vagy az ügyészségig. 
- A magyar jogrendben a kormány senkit sem tud börtönbüntetésre ítélni.
- Nem is így értettem. 
- Van egy igazságszolgáltatás. Az igazságszolgáltatás kapujába fogjuk vinni, és azt fogjuk kérni az igazságszolgáltatástól, hogy kellő súllyal, kellő ütemben, úgy, ahogy az egyébként a normális ügymenet szerint lehetséges, foglalkozzon ezekkel az ügyekkel. Nézze az is egy nagyon nehéz, az emberek számára nem is emészthető dolog, hogy időnként el is jutnak ügyek eddig a kapuig, és akkor eltelik nyolc év, meg hat év, meg nem tudom már azt sem tudjuk pontosan, hogy mi is volt az a főbenjáró, a közvéleményt egyébként felkavaró ügy, az ítélet pedig nagyon soká születik meg. Ezen csak úgy lehet változtatni, hogy a leendő kormány leül az igazságszolgáltatás képviselőivel, és közösen kidolgoznak egy programot arra nézvést, hogy mit kellene tenni annak érdekében, hogy ez a gyakorlat változzon. Én általában azt akarom mondani, hogy a népszavazásig is éreztem, a rendszerváltás időszakából is voltak emlékeim, de most meg a népszavazás után egészen biztosan tudom, hogy nemcsak az a feladata a következő kormánynak, hogy mást csináljon, mást tegyen, hanem, hogy másképp is tegye. Tehát az a korszak biztos, hogy lezárult március 9-én, hogy a politikusok mondanak mindenféléket, a választópolgárok kapkodják a fejüket, aztán várják, hogy a politikusok megoldják a mindennapi élet gondjait.
- Egy közvetlenebb demokrácia. 
- Igen, de egyezségeket kell kötni, az igazságszolgáltatás képviselőivel is kell egyezséget kötnünk, a gazdasági élet szereplőivel is kell szerintem, a nyugdíjasokkal is, a vállalkozókkal is, és így tovább. És ez az egyezségekből összeálló dokumentumkötet lesz tulajdonképpen a program. Tehát ma már, lehet, hogy tévedek, de én úgy érzem, hogy arra nagyon kevés ember kíváncsi, hogy a Fidesz mit szeretne. Az nagyon érdekes dolog, az a kérdés, mit fog csinálni. A Fidesz csak pedig azt tudja megtenni, amire megállapodást tud kötni a különböző társadalmi csoportokkal, és amiről megállapodtunk, azt viszont meg fogjuk tenni.
- Utolsóként hadd hozzak egy témát, amire egész Európában nincs egyelőre megoldás, illetve sok megoldás van, és nem lehet tudni, hogy melyik a jó, ha bármelyik is jó. Ez pedig a nyugdíj kérdése. Ön megváltoztatná a jelenlegi nyugdíjrendszert? 
- A jelenlegi nyugdíjrendszer az szerintem megváltoztatásra szorul, de ez nem holnap reggeli probléma. Tehát ez nem is a közvetlen teendők közé tartozik.
- Ez inkább tegnap reggeli probléma, nem? 
- Nem így látom. Tehát az kétség kívül igaz, hogyha kiszámoljuk, hogy mennyien dolgoznak, és mennyi a nyugdíjasok száma, akkor előbb-utóbb eljön az a pillanat, amikor a dolgozók által befizetett járulék nem lesz elegendő a nyugdíjra. Ugye, a gond oda megy vissza, hogy amikor az egész rendszerváltás volt 1990-ben, élénken emlékszem a pillanatra, én is ott álltam. Jelképesen mondom, belenéztünk a nyugdíjkasszába, és egy huncut fillér nem volt benne, tehát kiderült 1990-ben, hogy az a rengeteg nyugdíjjárulék, amit az emberek korábban befizettek, az nincs meg, és azóta a magyar nyugdíjrendszer tulajdonképpen, immáron demokratikus körülmények között úgy működik, hogy aki dolgozik, járulékot fizet, és azt a járulékot osztják szét a nyugdíjasok között. Lesz egy pont, hogyha kedvezőtlenek a demográfiai folyamatok, akkor ez nem lesz tartható. Ez nem holnap reggel lesz. Amiről én beszélek, az nem ez. Amiről én beszélek, ha szabad a nyugdíjasügyben elmondott álláspontomról mondani két mondatot, az az, hogy válságot kell kezelni. Az elmúlt egy évben is válságot próbált kezelni a kormány, szerintem rosszul tette ezt, rossz recept szerint. De a következménye ennek az volt, hogy a nyugdíjasok elvesztettek egy évben 30 ezer forintot, mert csökkent a nyugdíjak reálértéke. És én azt az ajánlatot tettem a nyugdíjasoknak, hogy támogassák a Fidesz gazdaságélénkítési programját, támogassák, hogy tíz év alatt legyen egymillió legális új munkahely, és én, illetve mi garantáljuk azt, hogy a válságkezelés egy-két éves periódusa alatt sem fordulhat elő az, hogy a nyugdíjak veszítenek a reálértékükből. Hogy az egész nyugdíjrendszert hogyan kell átalakítani, az ettől egy különböző probléma.
- Sok mindent hallottunk az elmúlt napokban, hetekben arról, hogy Ön mit gondol a nyugdíjakról. Akkor ez az álláspontja. 
- Hát sok mindent mondtak mások.
- Igen, úgy értem. De akkor ez az álláspontja. 
- Hát én csak a sajátomat tudom ismertetni. Azok is érdekesek, érdekes az a vita, ami kialakult egyébként. Ahhoz ugyan nekem semmi közöm nincsen, csak az apropója volt az én gondolatom. De az egy érdekes vita, hogy kell-e hagyni ilyen számítást, amolyan számítást, ezek mind érdekes dolgok. De én nem erről beszélek, hanem arról, hogy válságot kell kezelni, és egy válságkezelés közben sem fordulhat elő az, ami tavaly előfordult, vagyis hogy a nyugdíjak veszítsenek a reálértékéből. Ezt azért tartom fontosnak...
- Az igazság kedvéért, de ez csak tavaly fordult elő, a korábbi években nem. 
- Így van, de most miután épp egy nagyon bizonytalan gazdasági helyzetben vagyunk, ki tudja, nem fordul-e elő újra és újra, és nem jön-e megint egy olyan kormány, amelyik a válságra hivatkozva a reálértékét csökkenti a nyugdíjaknak. Én épp azt akarom mondani, hogy egy olyan válságkezelő program kell, amely a válságra hivatkozva sem nyúl ahhoz az eszközhöz, hogy elveszi a nyugdíjasoktól azt, amilyük van. Ezt azért tartom fontosnak, mert a nyugdíjasok támogatás nélkül szerintem nem lehet sikeres gazdasági programot végrehajtani politikailag Magyarországon. Tehát meg szeretném győzni a nyugdíjasakat arról, hogy szerződjenek velünk, és ők támogassák azt, hogy Magyarországon létrehozzuk a szükséges számú munkahelyeket, csökkentsük az adókat, és közben biztonságban érezhetik magukat. És ha a növekedés megindul, akkor a nyugdíjasok helyzete is könnyebb lesz majd, de ehhez át kell menni a folyón, és ehhez segítséget kérek a nyugdíjasoktól is.
- Köszönöm szépen, hogy eljött hozzánk! 
- Köszönöm a lehetőséget!


orbanviktor.hu
