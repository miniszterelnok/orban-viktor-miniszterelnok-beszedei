Az akadémiai képzés minőségi fejlődést hozhat a magyar futballban
2011.09.3.

            Interjú Orbán Viktorral a Puskás Ferenc Labdarúgó Akadémia (PFLA) elindulásának ötödik évfordulóján.
        



	Orbán Viktor miniszterelnök, a Puskás Ferenc Labdarúgó Akadémia (PFLA) alapítója szerint az akadémiákról kikerülő fiatalok minőségi váltást hozhatnak a magyar futballban, melynek előrelépéséhez az is szükséges, hogy szervezett vállalkozói világ működtesse.

	A PFLA elindulásának ötödik évfordulójára, az akadémia honlapjának adott interjúban Orbán Viktor helyzetelemzésében többek között arról beszélt, hogy az első osztály korábban az NB II-ben nevelkedett játékosokból építette folyamatosan újra magát, manapság viszont a külföldi bajnokságok második vonalának légiósai érkeznek Magyarországra.

	"Ennek a megváltoztatása csak úgy lehetséges, ha az akadémiák képesek lesznek nagy számú, képzett NB II-es tömeget teremteni, amely aztán az NB I számára játékosokat tud feladni. Úgyhogy talán nemcsak a Puskás Akadémia, hanem a magyar labdarúgó-akadémiák általában történelmi változások küszöbén állnak" - hangsúlyozta.

	Orbán Viktor szerint rendkívül fontos, hogy a fiatal tehetségek megfelelő morális képzésben is részesüljenek: "A konszenzus úgy hangzik, hogy a futballban első a klub, második a csapat, harmadik a játékos. Ebből fakad aztán, amit alázatnak, klubhűségnek, odaadásnak nevezünk. Ahol ez a sorrend megbomlik, ott baj van, és Magyarországon ez történt. Ennek a rendnek a világossá tétele az akadémiai nevelés egyik fontos feladata."

	A PFLA alapítója kérdésre válaszolva beszélt az első akadémiát létrehozó, de idén az NB I-től búcsúzó MTK-ról is.

	"Szerintem nem az akadémiai képzés bizonyult kudarcnak az MTK-nál. Úgy látom, hogy az MTK azt nem találta el, hogyan kell egészséges arányban és jó ütemezésben ötvözni az idős meg a fiatal játékosokat. Abban reménykedem, hogy a Videoton sokat tanul ebből a hibából, és ha lassabban is, mint ahogy az MTK-nál történt, de stabilabban és tartósabban tud utat nyitni az akadémiáról kikerülő fiataloknak" - utalt a bajnoki címvédő és a PFLA kapcsolatára.

	A miniszterelnök úgy véli: nagyon fontos, hogy a magyar klubok tőkeerős gazdasági vállalkozások legyenek, legalább annyira, hogy Közép-Európában versenyképesekké váljanak. Mint mondta, jelenleg a Debrecen, a Győr és a Videoton tűnik a legbiztosabb lábakon álló három klubnak, és szépen zárkózik a Diósgyőr, valamint a Pécs is, de hozzátette, hogy "ezek a klubok a maguk költségvetésével nemcsak a Manchestertől meg a Barcelonától maradnak el, hanem a Legia Varsótól, meg a Sparta Prahától, a Maribortól, a Kolozsvártól, a Belgrádtól meg a Zágrábtól, a Steaua Bukaresttől is".

	"Az MLSZ ebből a szempontból remek munkát végez, mert igyekszik a magyar futballt üzletileg is újjászervezni, és jó üzleti modelleket kidolgozni a klubok számára" - fogalmazott, hozzátéve: szükség van arra, hogy Csányi Sándor, a Magyar Labdarúgó Szövetség elnökeként képes legyen nagy cégeket és nagy támogatókat bevonni a labdarúgás vérkeringésébe.

	A kormányfő leszögezte: "a magyar futballt, ami nem csak a profikat jelenti, megskalpolták".

	"Az utánpótlásról beszélek, a grundokról, a pályákról. Rengeteg pénzt vettek el, elsősorban létesítmények felszámolásával, a gyerekektől."

	Orbán Viktor beszélt a reményeiről is, említést téve a társaságiadó-kedvezményről, illetve az ehhez kapcsolódó pályázati lehetőségekről.

	"Amit meg tud tenni a mindenkori kormányzat és a mindenkori MLSZ, az az, hogy megpróbálja az utánpótlás és a fiatalok számára visszaadni azokat a létesítményeket, amelyeket elvettek tőlük. A most bevezetett adókedvezménytől nagyon sokat várunk. Azt várjuk, hogy újraépülnek majd pályák és grundok, megint lesznek tisztességesen megfizetett edzők, akikre rábízhatjuk a gyerekeinket, s ezért alulról, a tömegesítés szintjéről is megújul a sportág. És ha ez összetalálkozik a profi világban kibontakozó, persze időnként meg-megtorpanó, de összességében pozitív változásokkal, akkor a magyar futball sokkal erősebb lesz. Ez az egészségről, a mozgásról, a csapatról, a közösségről, vagyis a gyerekeinkről szól."

	 


mti
