Első lépés a kiút felé
2009.10.28.

            Orbán Viktor beszéde "A nemzet fővárosa" című budapesti vitairat sajtótájékoztatóján, Budapesten.
        


Nos, hát én is tisztelettel köszöntöm Önöket! Jó napot kívánok! Rövid hollywoodi közjáték először is. István, mind a ketten integessünk vele. Jó napot! Remek.
Tehát, először is Istvánnak köszönöm szépen a meghívást! Talán úgy illendő, hogy a köszönet mellett gratuláljak is a munkához, amelynek megtestesülését a kezemben tarthatom. Úgy méltányos és igazságos, hogy ne felejtkezzünk el arról, hogy Tarlós István nem egymaga írta a ráérő délutánjaiban ezt a programot, hanem különböző szakértői csoportok működtek a háta megett, akik az ő gondolatait megpróbálták olyan szakmai keretek közé fogni, hogy végül is abból ne egy ötlethalmaz, hanem egy koherens program jöjjön létre. Úgyhogy én gratulálok, István, Neked is meg a csapatodnak is ehhez a munkához!
Miért hívtak engem ide? Mert hát elegen voltak nélkülem is, úgy látom. Talán többen is, mint amennyien elférünk. Engem azért hívtak ide, mert ennek a programnak, ennek a kötetnek az alján az olvasható, hogy Tarlós István Budapest-programja. Én azért vagyok itt, hogy világossá tegyem, hogy a Fidesz – Magyar Polgári Szövetség Tarlós István Budapest-programját támogatja. Jómagam – XII. kerületi lakos – Tarlós István programját támogatom. Azért jöttem el, hogy ezt elmondjam, és örömmel veszek majd részt abban a vitában, amely a következő néhány hónapban – reményeim szerint minél több helyütt – alakul majd ki, ahol elmondhatjuk, hogy mi mit gondolunk egyébként Tarlós István gondolatairól, illetve az ő gondolatainak az apropóján elmondhatjuk, hogy mit gondolunk a városról.
Ha megengedik, én azon túl, hogy a főpolgármester-jelölt urunkat a legteljesebb támogatásunkról biztosítom, a város állapotáról is szeretnék azért mondani néhány szót. Először is szeretném Önöknek elmondani azt, hogy szerintem a város súlyos állapotban van. A helyzet Budapesten lassacskán tarthatatlan. Ebben a városban nagyon nehéz élni. Ebben a városban sem haladni, sem megállni nem lehet. Ebben a városban kifejezett személyes erőfeszítést igényel a kulturált viselkedés. Ebben a városban szinte semmi nem bátorítja az embereket arra, hogy bizonyos együttélési szabályokat betartva kulturáltan éljenek és viselkedjenek, és így lépjenek egymással kapcsolatba. Az a lepusztult közeg, amelyben éljük napjainkat, személyes erőfeszítést igényel, hogy megadjuk egymásnak azt a tiszteletet, ami nélkül egyébként egy városban nem fogunk tudni egymással együtt élni. Ezen a helyzeten mindenképpen változtatni kell! Ilyenkor szokták a politikusok azt mondani, hogy az ilyen nehéz helyzeten csak közösen lehet változtatni, ebből a helyzetből csak közösen juthatunk ki. Ez persze igaz. Azonban az a kérdés, hogy ez mit jelent.
Azt hiszem, hogy azt jelenti, hogy valahogy azért el kell indulni. Nem fogunk kijutni ebből a helyzetből, ha valahogy nem indulunk el. Az elindulás pedig az első lépés megtételét jelenti, és Tarlós István programja a kiút első lépése, mert ahhoz, hogy közösen kijuthassunk ebből a helyzetből, kell azért néhány gondolat. Méghozzá a mi életünk legfontosabb kérdéseivel foglalkozó gondolat, amit meg lehet vitatni, amit meg lehet beszélni, amelyben meg tudjuk egymást erősíteni, ami nem tetszik, azt el tudjuk vetni, és a végén valóban közösen juthatunk ki ebből a helyzetből. Úgyhogy, István, nagyon szépen köszönöm, hogy ezt az első lépést vállaltad és megtetted.
Na most. Ez a kötet, amit mindannyian a kezünkben tarthatunk, azért mond néhány dolgot a mi városunkról, mármint a fővárosról. Először is minden szomorú és lehangoló benyomás ellenére ez a város egy szép város. Ez kiderül ebből a kötetből. Mi egy gyönyörű városban élünk. Az is kiderül ebből a kötetből, hogy ez a város nem egy város a sok magyar város közül, hanem ez a nemzet fővárosa, ami azt jelenti, hogy azoknak az embereknek is fontos Budapest állapota, sorsa és jövője, akik nem ebben a városban élnek: mindannyiunknak. A határon túl is, akik magyarnak gondolják magukat, nekik is fontos, hogy milyen az ő lelki fővárosuk, és a vidéken élő legkisebb faluban élő magyar ember is büszke szeretne lenni a nemzet fővárosára. Szóval mindannyian büszkék szeretnénk lenni erre a városra. Mikor lehet büszke az ember a saját városára? Büszke lehet akkor, ha azt tapasztalja, hogy ez a város kivívja a világ elismerését. Hát, itt most elég csehül állunk. Büszkék lehetünk a városunkra akkor, hogyha jól érezzük magunkat benne. És büszkék lehetünk a városunkra akkor, ha azt érezzük, hogy értünk van, vagyis biztonságot ad. Budapest ma nem ad biztonságot a mi életünkben. Az egyik legfontosabb bizonytalansági tényező. Ezen mindenképpen változtatni kell, és örülök annak, hogy Tarlós István azt a lépést megtette, amit egykori III. kerületi polgármestertől már mindannyian vártunk. Mert az egy dolog, hogy ő főpolgármester-jelölt, de valamit kell mondania az összes fontos budapesti kérdésről ahhoz, hogy aztán megadhassuk neki azt a bizalmat, amely a lehetőségét megteremti, hogy a III. kerületi polgármesterként összegyűjtött városirányítási, a város gazdájához hozzátartozó és ott összegyűjtött tudását valahogyan mindannyiunk számára kamatoztassa. Én azt tudom ígérni Istvánnak – ezt meg is teszem –, hogy, mint Önök is hallhatták tőle, ez a program csak akkor működik, hogyha néhány törvényt a tisztelt országgyűlés módosít.
Mi beszéltünk már erről, én nem akarok itt zsákbamacskát árulni, tehát azért mi már korábban beszéltünk ezekről a kérdésekről. Tehát amikor ő néhány fontos, közöttük egy-két sarkalatos magyar törvény módosításának a szükségességéről beszélt, akkor ezt abban a tudatban tette, hogy a Fidesz mostani parlamenti frakciója és leendő parlamenti frakciója – most egy leendő kormányzópárt elnökeként próbálom megadni a szavaim súlyát –, tehát reményeim szerint a leendő kormányzópárt frakciója ezeket a törvénymódosításokat végre fogja hajtani. Támogatjuk, hogy ez megszülessen, hogy új törvények szülessenek, és a régi törvényeket pedig a szükséges pontokon kijavítsuk, és így Budapest megkapja azt a törvényi keretet, amelyen belül aztán már siker esélyével vehetik fel az itt élők az új polgármester irányításával a harcot mindazon jelenségek ellen, amelyek nehézzé teszik az életünket.
Tisztelt Hölgyeim és Uraim!
Azt is el kell mondanom, hogy a mostani városvezetés történelmi lehetőséget szalasztott el. Nyolc éven keresztül ugyanaz a kormánykoalíció állt a város élén, mint amely az ország élén állt, ugyanaz a hatalmi berendezkedés jött létre, a döntési kompetenciák, a döntési lehetőségek ugyanazoknak a kezében volt a fővárosban, mint az országgyűlésben. Az az együttállás, a politikai csillagzatnak az ilyen együttállása ritka európai méretekben is. Semmit nem érzünk ebből. Nem érezzük úgy, hogy a kormánykoalíció és a fővárosi koalíció közösen választ tudott volna adni azokra a kérdésekre, amelyek a Budapesten élők, tehát a mi életünk számára a legfontosabb kérdések.
Ráadásul, tisztelt Hölgyeim és Uraim, azt is szeretném elmondani Önöknek, hogy néhány hete új helyzet állt elő Budapesten. Bár kétségkívül igaza van Tarlós Istvánnak, hogy magunk sem tudjuk most, hogy akkor a macska kint van-e vagy bent, most akkor van-e koalíció vagy nincs, és ha van, akkor ki kivel van itten koalícióban, és ki miért vállal felelősséget. Egyáltalán, ki hoz döntéseket, és ki viseli annak a következményeit, illetve ki vállalja a következményekért viselendő politikai felelősséget, de mégiscsak egy új helyzet alakult ki Budapesten, ami egyébként egy új megvilágításba is helyezi ezt a programot. Eddig is sürgős volt, hogy legyen egy ilyen vitairat, de most, hogy a koalíció Budapesten, úgy tűnik, megszűnt, most különösen sürgőssé vált. Tehát a legjobb ütemben bocsátja Tarlós István a nyilvánosság elé ezt a programot.
Tisztelt Hölgyeim és Uraim!
Budapest ugyanis súlyos veszélyben van. Eddig sem volt a város könnyű helyzetben. Mondtam, hogy az állapotok szomorúak és lehangolóak, de most, hogy gyakorlatilag a koalíció szétesett, Budapest nagyon súlyos és közvetlen veszélybe került. Azt kell mondanom, hogy ez a tipikus esete annak, amikor a hajóskapitány a süllyedő hajóról először maga távozik. A világon mindenütt ennek az ellenkezőjét tanítják, és a politikában is az ellenkező szabály az igaz. A városvezetőknek kell az utolsóként elhagyni a hajót, ha egyáltalán el kell hagyniuk. Nekik kell a legutolsó pillanatig bízni abban, hogy amit a gondjaikra bíztak, az működőképes, és a víz felszínén tartható. Ehhez képest most, hogy a korrupciós ügyek súlya alatt összeroppantak, kiderült, hogy mi mindent műveltek ebben a városban, elsőként ugranak le a süllyedő hajóról. Ez a magatartás nemcsak a mindennapi, hétköznapi emberi életben, de a politika világában is egész egyszerűen elfogadhatatlan. Az a felelőtlenség, amivel közvetlen veszélybe rántja az MSZP–SZDSZ-kormánykoalíció itt, a fővárosban az embereket, az elfogadhatatlan, azt vissza kell utasítanunk, egészen egyszerűen ki kell jelentetnünk budapestiként, hogy nem fogadjuk el, hogy a város vezetői, miután tönkretették a várost, most következmények nélkül egész egyszerűen távozzanak. Ráadásul úgy távozzanak, hogy közben maradnak is. Na, ez meg aztán végképp elfogadhatatlan! Azért ne felejtsük el, hogy itt nem politikáról beszélünk elsősorban; itt beszélünk kórházak működőképességéről, beszélünk iskolák működőképességéről, beszélünk a budapesti közlekedésről, beszélünk a budapesti közbiztonságról, sportolásról, tanulásról, mindenről, ami az életünk szempontjából fontos. Azt kell tehát mondanom, hogy jól láthatóan az MSZP és az SZDSZ koalíciója valójában cserbenhagyta a budapestieket. Az MSZP-ről pedig az én számomra az derült ki, hogy nemcsak az ország irányítására alkalmatlanok, de alkalmatlanok Budapest irányítására is. Alkalmatlanok arra, hogy viseljék a Budapest irányításával járó felelősséget.
Tisztelt Hölgyeim és Uraim!
Azt kell mondanom, hogy azonban nekünk van itt dolgunk, ilyen nehéz helyzetben is. Én Tarlós Istvánt különösen szeretném kérni arra, hogy itt a veszélyes koalíciós politizálással szembeni harcnak álljon az élére, tegyen meg mindent annak érdekében, hogy megvédje a budapestiek érdekeit. Egyszer ő már ezt megtette nagyobb összefüggésben is, hiszen ő állt a szociális népszavazásnak az élén. Ugyanezt a vezetői erényeket csillogtató, harcos kiállást szeretném kérni Istvántól az előttünk álló nehéz hónapokban is. Azt szeretném mondani, hogy emlékeztessük, István, ahányszor csak tudjuk, Budapest polgárait arra, hogy mi az egyenes beszédet szeretjük, és néhány dologból nem engedünk.
Először is, szerintem világossá kell tennünk, Neked is és nekem is közösen, hogy a trükközésnek vége van. Tehát semmilyen trükköt nem fogunk elfogadni! A trükkök hiábavalóak. Nem hagyjuk elhomályosítani azt az igazságot, hogy kik tették tönkre ezt a várost. Mindenkit emlékeztetni fogunk arra a tényre, hogy a fővárost irányító MSZP–SZDSZ-koalíció felelős mindazért, ami ebben a városban történt, ami Budapesten az elmúlt években mindannyiunk életének a részévé vált. Ha márpedig ők viselik a felelősséget, akkor vállalniuk is kell mindazt, ami ebből következik, beleértve a BKV-botrányokat, a kétes és irreálisan drága beruházásokat is. Nem engedhetjük meg, István, hogy kibújjanak a felelősség alól. Nem hagyhatjuk, hogy a felelősséget másokra hárítsák, és végképp nem engedhető meg, hogy a budapestiekkel fizettessék meg a saját korrupciós ügyleteiknek az árát. Ebben az ügyben nincs helye mellébeszélésnek! Világosan, egyenesen kell fogalmazni, és később, amikor eljön a lehetőség, és kapunk bizalmat az emberektől, akkor bizony a hivatali visszaélésekért felelősségre kell vonni a felelősöket, és ki kell mérni azt, ami jár. Enélkül a közbizalom sem a fővárosban, sem Magyarországon nem állítható helyre. Ezt higgadtan, nyugodtan, a jog eszközeinek tiszteletben tartásával, de határozottan meg kell majd tennünk! Ez legalább olyan fontos, mint egy jó budapesti program. Én ennyit tudok hozzátenni, reményeim szerint a jövőben, ennek a programnak a sikeréhez.
Post scriptum. Itt most vége a mondandóm hivatalos részének. Személyes megjegyzést szeretnék tenni. Azt szeretném mondani, hogy nagyon örülök annak, hogy a sportegyesületek külön oldalt kaptak ebben a programban, és a főváros leendő vezetői az egyesületi rendszer fönntartása mellett tették le a voksukat. Örülök annak, hogy törődni akarnak a fővárosi egyesületi sportlétesítményekkel, az önkormányzatiakkal és az egyéb sportcélú ingatlanokkal. A legszégyenletesebb dolog, ami ebben a városban az elmúlt húsz évben történt, és amiből a leginkább kiolvasható, hogy itt a város vezetőinek egyáltalán nem voltak fontosak a városban élők, a város jövője, meg elsősorban a gyerekek, az az, ami a sportpályákkal történt az elmúlt húsz évben itt, a fővárosban; hogy fölszámolták őket, hogy lakóparkokat építettek a helyükre, újakat nem hoztak létre, és abba a helyzetbe hozták az egyébként mindenfajta civilizációs kihívásokkal szembenéző fiatalokat, hogy esélyük se legyen arra, hogy a lakóhelyükhöz közeli térben sportpályát, értelmes elfoglaltságot találjanak maguknak. Ez egy olyan felelőtlenség, amit szülőként sem tudok elég erős szavakkal minősíteni, és nagyon örülök annak, hogy reményeim szerint az új városvezetés ennek véget vet, visszaállítja a régi egyesületi rendszert, és megadja a fiatalok sportolásának mindazt, mármint megteremti azoknak a feltételeit, amelyek egyébként szükségesek. Ezt magánemberként, illetve családapaként is szükségesnek láttam elmondani – első hozzászólóként Tarlós István vitairatához.
Köszönöm szépen, hogy meghallgattak!


orbanviktor.hu
