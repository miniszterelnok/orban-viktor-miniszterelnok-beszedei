Veszélyhelyzetet hirdetett ki a miniszterelnök
2013.06.4.

            Orbán Viktor sajtótájékoztatója a Belügyminisztériumban.
        


	Jó napot kívánok, tisztelt Hölgyeim és Uraim!

	Röviden szeretném Önöket tájékoztatni arról, hogy a kormány koordinációs bizottsága, amit az ilyen helyzetekben életre szoktunk hívni, illetve létre szoktunk hozni, megtartotta az ülését, és hoztunk néhány döntést. Meghívtuk a minisztereken kívül Tarlós István főpolgármester urat, mert a mostani védekezésnek a középpontja nagy valószínűséggel Budapest lesz, és nem tudjuk nélkülözni a budapesti városvezetés árvízvédelmi tapasztalatait. Szeretném Önöket emlékeztetni arra, hogy talán három évvel ezelőtt napra pontosan szintén találkoztunk, csak akkor nem itt, hanem Edelényben. Ebből is látszik, hogy a kormánynak komoly rutinja van mind az árvízi védekezésben, mind az újjáépítésben. Az utóbbit most nem szeretnénk használni, hanem csak az árvízvédelmi tapasztalatainkat szeretnénk segítségül hívni. A kormánybizottság áttekintette a helyzetet. Azt biztosan tudjuk mondani, hogy amire most építhetünk, az az osztrákoktól kapott adatszolgáltatás. Történelmi vízállás várható, és elhúzódó védekezésre kell berendezkednünk. Egy óriási víztömeg érkezik Magyarországra. Szerdán fog belépni az ország területére, ezért úgy számolunk, hogy a legnehezebb időszak a hétvégén várható. A víztömeg mérete, amiről a szakemberek most azt állítják, hogy minden idők legmagasabb vízállását eredményezi majd, olyan erejű, hogy a védekezésre kell a kormány energiáinak a legtöbbjét összpontosítanunk, ezért hoztunk is néhány döntést.

	Először is ma déltől el kell rendelni a veszélyhelyzetet, ez volt a kormánybizottságnak a javaslata, úgyhogy el is rendelem 12 órától a veszélyhelyzetet az Alaptörvény 53. szakaszára hivatkozva, illetve annak megfelelően. Megkezdtük a szakemberek átcsoportosítását az ország azon területeiből, ahol most nincs árvízveszély, azokhoz a területekhez, ahol árvízveszély van, illetve lesz. A költségvetési forrásokat megnyitottuk. Varga miniszter úr részt vett a kormánybizottság ülésén, és biztosított bennünket arról, hogy a védekezéshez szükséges források rendelkezésre állnak. Ami az élőerőt illeti, most úgy látom, hogy mozgósítani tudunk körülbelül 8.000 katonát, 1.400 vízügyest, 8.000 katasztrófavédelmist alaphangon – ha szükséges, ezt meg is tudjuk többszörözni –, és 3.600 rendőrt is mozgósítunk majd, de a rendőrök mozgósításánál az a kérésem volt a belügyminiszter úrhoz, hogy ez azonban semmilyen közbiztonság-csökkenéshez az ország más területein ne vezessen. Tehát nem csoportosítunk át a közrendvédelemtől erőket az árvízvédelemre, hanem a rendelkezésre álló tartalékerőket helyezzük egyelőre mozgásba. Ha szükséges, persze akkor további rendőr egységeket is tudunk mozgósítani. A szabadságon lévőket a katasztrófavédelemtől visszarendeltem. A dolog úgy fest, hogy a bizottság véleménye szerint reális esély van arra, hogy megtartsuk a vizet a medrében, tehát gátmagasítási munkálatok folynak és fognak is folytatódni a következő napokban. Tehát az országnak valóságos esélye van arra, hogy ezt a nagy víztömeget a medren belül tartsuk. Erre is készülünk föl, ezért gátmagasítási munkálatokkal fogjuk tölteni a következő napokat.

	Ami az állampolgárokat illeti, hozzájuk is volna néhány kérésem. Legyenek kedvesek, és segítsenek abban, hogy ez el is jusson hozzájuk. Az első, hogy szeretném őket arra kérni, mármint az állampolgárokat, hogy működjenek együtt a közhatalmi szervekkel. A víztömeg olyan óriási, hogy valóságos kockázatot jelent az emberre nézve. Ezért ha nincs együttműködés, akkor emberi életeket lehet veszíteni. Ha van együttműködés, akkor mindenkit meg tudunk védeni, ezért arra kérem az érintett területen élő magyar polgárokat, hogy működjenek együtt a közhatalmi szervekkel. Másodsorban pedig arra kérem őket, hogyha evakuálási terveket hallanak, akkor készüljenek föl arra, hogy esetleg evakuálásra is sor kerülhet. Vannak olyan részek a folyó partján, ahol előfordulhat, hogy ki kell telepítenünk családokat, sőt előfordulhat, hogy egész településeket is. Az erre vonatkozó tervek készen állnak, azonban abban reménykedünk, hogy ezeket nem kell majd életbe léptetnünk. És végezetül, bár tudom, hogy mindenki menti az életét, és menti a vagyonát, mégis az érintett területeken élőket arra kérem, hogy vegyenek részt a védekezésben. Tehát ne csak tartsák be és fogadják meg a közhatalmi szervektől érkező utasításokat és kéréseket, hanem ha biztonságba helyezték a családtagjaikat, akkor személyesen is vegyenek részt a védekezésben, mert szükség lesz az állampolgári részvételre is. Nos, így állunk június 4-én délelőtt 10 órakor. 12 órától tehát életbe lép a veszélyhelyzetre vonatkozó jogrendszer.

	Köszönöm szépen a figyelmüket!


orbanviktor.hu
	 
