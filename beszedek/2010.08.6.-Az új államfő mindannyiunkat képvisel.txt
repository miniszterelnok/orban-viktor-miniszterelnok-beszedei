Az új államfő mindannyiunkat képvisel
2010.08.6.

            Orbán Viktor pohárköszöntője Schmitt Pál köztársasági elnök beiktatásán.
        


Jó napot kívánok, tisztelt Hölgyeim és Uraim!
Engedjék meg, hogy mindannyiójukat tisztelettel és szeretettel köszöntsem a magyar kormány nevében. Első helyen természetesen a most megválasztott köztársasági elnök urunkat, Schmitt Pál urat és feleségét.

Tisztelt Hölgyeim és Uraim!
Sok pohárköszöntőt mondtam már életemben, ezért pontosan tudom, hogy kétfajta pohárköszöntő létezik. Az egyik azért van, hogy túl legyünk rajta, ahol a pezsgőt egyfajta fájdalomdíjként szolgálják fel. De vannak különleges alkalmak, amikor pohárköszöntőnek álcázva kell átadni komoly jókívánságokat. Ezért most néhány percre a türelmüket szeretném kérni. Van itt egy kérdés, amelyre mindenképpen válaszolnunk kell, ami nem hagy nyugodni bennünket: ki is az elnök? Miért nem szabad őt megsérteni? Miért kell neki minden körülmények között megadnunk a teljes tiszteletet? Erre a kérdésre azt a választ adhatjuk, hogy azért, mert ő, az elnök valójában mi vagyunk. Ő az első polgár. Ő az, akit azért választottunk meg, hogy megtestesítse mindazt, ami jó bennünk. Ha méltatlanul viselkedünk vele szemben, valójában saját magunkkal szemben viselkedünk méltatlanul. De természetesen tudatában vagyunk annak, hogy nem vagyunk tökéletesek együtt sem, és külön-külön sem. A teremtés törvényei szerint tökéletes ember nincs. Ezért, miközben megválasztottuk az elnököt, hogy a legszebb erényeinket képviselje, nincs semmilyen védelme az ellen, hogy esendőségeinket is képviselje. Ezért arra kérjük nagy tisztelettel Schmitt Pál elnök urat, hogy kellő méltósággal képviselje az erényeinket és az esendőségeinket. Meggyőződésem, hogy Magyarország jó döntést hozott, amikor képviselőin keresztül Schmitt Pált választotta meg köztársasági elnökének. Saját legszebb erényeinket látjuk benne: hazaszeretet, mások iránti tisztelet, egyenes beszéd, józan ész, együttérzés és csapatszellem.
 
Mélyen tisztelt Elnök Úr!
Van itt még egy kérdés, amire válaszolnunk kell: el kell-e veszítenünk Schmitt Palit azért, hogy Schmitt Pál köztársasági elnököt megkaphassuk. Erre a kérdésre még nem tudjuk a választ. De szeretnénk, ha erre a kérdésre úgy válaszolhatnánk, hogy mind a kettőhöz hozzájuthatunk. Ezért, tisztelt Elnök úr, engedd meg, hogy emlékeztesselek arra, hogy az Isten legnagyobb verése és talán legszigorúbb büntetése a rangkórság, a hiúság és az önimádat. Hány ilyen példát ismerünk? Engedd meg, hogy azt kívánjam mindannyiunk nevében, hogy Istennek ez a szigorú büntetése elkerüljön Téged. Add meg nekünk azt a lehetőséget, hogy Magyarországnak továbbra is lehessen Schmitt Palija, és legyen Schmitt Pál köztársasági elnöke is.

Végül személyesen is engedd meg, hogy gratuláljak Neked, hiszen egy fantasztikus karrier csúcsára érkeztél. Aki valaha csak egyszer is magára ölthetett egy válogatott mezt, az pontosan tudhatja, hogy micsoda karrier a tied. A legértékesebb, amit elképzelhetünk. Fölvittél már minket két alkalommal a világ tetejére. Megadtad nekünk a lehetőséget, hogy megkönnyezzük a magyar zászlót, amikor a ti, benne a Te sikereid miatt is az egekbe kúszott. Személyes meggyőződésem, hogy ezért nem érdemtelen a megbízatáshoz, amit most betöltesz. És a politika felőli részben is ugyanígy áll a helyzet. Itt most már szakmabeliként is szólhatok. A dolog mégis úgy áll, hogy Te vagy a legsikeresebb magyar politikus, Te jutottál közülünk a legmagasabbra, Te voltál Magyarországról a legmagasabb szinten képviselve európai parlamenti képviselőként Brüsszelben, Te voltál az Európai Parlament első magyar alelnöke, azidáig egyetlen magyar alelnöke. Amikor tehát köszöntelek mint köztársasági elnököt, tisztelt Elnök úr, akkor nemcsak az egyik legsikeresebb magyar sportolót köszönthetem, hanem mint a legsikeresebb nemzetközi magyar politikust.

Isten adja, hogy jó erőben és egészségben szolgálj bennünket!


orbanviktor.hu
