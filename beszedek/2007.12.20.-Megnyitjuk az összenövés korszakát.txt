Megnyitjuk az összenövés korszakát
2007.12.20.

            Orbán Viktor beszéde Esztergomban, a magyar-szlovák határ megszűnésének előestéjén.
        


Jó napot kívánok, Tisztelt Hölgyeim és Uraim! Kedves esztergomiak és párkányiak!
Örömmel fogadtam a Polgármester Úr meghívását, hogyha tehetem, akkor osztozzam az Önök örömében, amelyet a mai nap fejleményei miatt érezhetünk. Úgyhogy Tamásnak, Polgármester Úrnak köszönöm szépen a meghívást. Köszönöm, hogy itt lehettem. Gratulálok neki, mert hallom, ma már öt beszédet mondott különböző helyeken az ünnepi alkalomból.
Ráadásul, kedves esztergomiak, mindig örömmel jövök az Önök városába, amelynek nincs is még meg a hivatalos és rendes titulusa, mert nyilván sokan, akik itt élnek, szívesen gondolnák úgy, hogy Esztergom az ország fővárosa, történelmi jog erre volna, de hát mást mond erről a törvény. Budapestnek hívják Magyarország fővárosát. Tehát ki kell valamit találni, ami mégis az Önök elsőbbségét világosan tudtára adja a nagyvilágnak, ezért én azt szoktam gondolni, amikor Önökhöz közelítek, hogy most jövök Magyarország első városába. Amely nemcsak első, hanem egy hűséges város is, hiszen soha sem felejtette el – ez ügyben külön is köszönöm Polgármester Úrnak az elmúlt években végzett áldozatos munkáját – ez a város soha sem felejtette el, hogy mivel tartozik a folyó túlsó oldalán élő magyar közösségeknek, ez tehát egy igazi hűséges magyar város.
Annak külön örültem, hogy a mai alkalommal nem egyedül állok majd itt a mikrofon mögött, hanem Csáky Pál elnök urat, barátomat is üdvözölhetem, aki régi harcosa a magyarok ügyének odaát a folyó túlsó oldalán. Örülök annak, hogy ilyen kiváló politikai vezetővel együtt ünnepelhetünk itt ma este. Ismerem őt, tudom, hogy ő is úgy érzi, hogy nem egyszerűen lezárul most itt egy korszak.
Ne felejtsék el, egy-egy ilyen történelmi esemény önmagától soha sem hozza meg a várt eredményt. Itt van például az európai uniós tagság. Beléptünk, és másnap reggel mégis mindenki a saját ágyában ébredt fel. Ott, ahol volt. A gondjai is nagyrészt ugyanazok maradtak, mint amelyekkel előző este nyugovóra tért. Az ilyen történelmi események, esték, délutánok, éjszakák, mint a mai inkább csak egy lehetőséget adnak, egy lehetőséget, hogy majd most a munkánkkal zárjunk le egy korszakot és nyissunk meg egy másikat.
Kedves Barátaim! ma valóban lezárunk egy korszakot, amely nyolcvanhét évvel ezelőtt kezdődött. Azt a korszakot, amikor magyar embert a magyar embertől fizikai határok választották el. Lezárjuk ezt a korszakot, és megnyitunk egy új korszakot. Az elválasztottság és a megosztottság, a határokkal szétszabdaltság korszaka után most megnyitjuk az összenövés korszakát, mert mostantól kezdve amit látni fogunk, ha jól tesszük a munkánkat, az nem lesz más, mint annak a régi politikai bölcsességnek a megvalósulása, hogy előbb-utóbb összenő az, ami összetartozik.
Kedves Barátaim! Mondjuk ki tehát, hogy egy nagy lehetőség kapujában állunk, és holnap reggeltől Magyarországot erősebb országnak, a magyar nemzetet erősebb nemzetnek érezhetjük, mint amilyen most még ma este. Örülök annak, hogy meghívott ide a Polgármester Úr, mert rávilágított számomra arra, hogy hol van ilyenkor az embernek a helye. Ugyanis 89-ben a nyugati határ fejezte ki igazából a történelmi pillanat lényegét. 89-ben az osztrák-magyar határ körül kellett az embernek lennie ahhoz, hogy úgy érezze, a történelem részese. Ott történik valami fontos a magyarok száma. De ma nem 1989-et, hanem 2007-et írunk. Ma nem Hegyeshalomnál, hanem itt történik a lényeg: ez az ünnep a legfontosabb ünnep, ez a hely, ahol leginkább megérezhetjük, hogy mi is történik velünk holnap reggeltől, amikor az a mintegy hétszáz kilométer magyart magyartól elválasztó határ megszűnik.
Nos, tisztelt esztergomiak, amikor Önökhöz készültem, ahogy korábban is, mikor meghívtak, igyekeztem vezérgondolatot választani mondandóm számára. Ez a következőképpen hangzik. „Sok az emeleten kezdi némely annak kifestésével, és némely szintén a ház tetejével gondolja legjózanabbnak a munka kezdetét. Igazi talpkövet ritka rak”.
Ez a régi szöveg Széchenyitől származik, még a XIX. Századból. Mondhatjuk úgy, hogy a legnagyobb magyartól. Mondhatjuk úgy, hogy a legnagyobb magyar építő hagyta ránk ezt a tanácsot. De mire gondolt? Aligha hihetjük, hogy Széchenyi a kőműveseket akarta volna megfedni. Nem hiszem, hogy ezzel a mondattal a kő, a tégla vagy a habarcs minőségét akarta kritizálni, tehát valami mélyebbet akart közölni velünk. Egy talpkőről beszél. Arról beszél, hogy csak akkor tapasztalhatja meg az emberfia, hogy az egymást követő napokban végzett munkája elnyeri végső értelmét, ha már a munka megkezdésekor ismer egy talpkövet. Ha van már a fejében egy gondolat a jövőről, amit szolgálni akar a nap mint nap újra és újra megkezdett munkájával. Először tehát talpkövet, azaz a jövőről alkotott világos képet kell megalkotnunk.
Tisztelt Hölgyeim és Uraim! Esztergom városa a talpkő-rakásnak szimbolikus helyszíne, hiszen 2001-ben, amikor az akkori szlovák miniszterelnökkel felavathattuk a Mária Valéria hidat, a szemünk előtt kibontakozó jövőnek egy nagyon fontos pillérét, talpkövét helyeztük el. Mit is mondtuk 2001-ben? Talán néhányan még Önök közül emlékeznek, habár lassan már hat esztendeje ennek. Így hangzott az akkori vezérgondolat: hogyan is akarhatnánk újraegyesíteni Európát, ha nem vagyunk képesek arra, hogy egy folyó két partját összekössük.
És tisztelt Hölgyeim és Uraim! Akkor, akik itt jártak, akik velünk együtt voltak, mindannyian megérezhettük a Mária Valéria híd ötödszöri újjáépítésekor, hiszen a történelem során akkor ötödször építettük újjá, hogy micsoda életerő is van bennünk, magyarokban. Akármi is történik, bármilyen történelmi tragédiák tizedelnek is bennünket, akármilyen balsors is jut osztályrészül, bármilyen pusztító időszak is köszönt ránk, egy délelőtt alatt le lehet robbantani, rombolni ezt a hidat, mégis: az élet erősebb, és végül nem tudjuk pontosan, hogyan, valamilyen csodálatos módon, de végül mindig az élet győz, az élet kerekedik felül. És ha vannak emberek, akik ezt a parancsolatot megértik és megérzik, akkor sohasem a pusztításé, hanem mindig az építésé lesz a jövő.
Tisztelt Hölgyeim és Uraim! Azonban a híd építése mindig emlékeztet bennünket a magyarság hivatására, ha úgy tetszik, a ma élő magyarok küldetésére is. Ehhez is szeretnék egy gondolatot idézni, mert az alkalomhoz illőnek vélem. A két világháború között Karácsony Sándor fogalmazott így: „Híd vagyunk, három nép-óceán összekötő hídja: latinság, germánság, szlávság rajtunk, sőt bennünk találkozik, de általunk és velünk különül is el egymástól. Híd vagyunk mi magyarok saját határaink között is”. Én ebből az üzenetből nem csupán a nyitottságot szeretném kiolvasni, amit a mai, egyre inkább magunk mögött hagyandó liberális korszellem kiolvas egy ilyen gondolatból. Én az üzenet másik oldalát, az érem másik oldalát szeretném most itt megidézni.
A kor-parancs az volt, az ma, és az a jövőben is, hogy mi magyarok, akik három nép-óceán között éljük az életünket, ne oldódjunk fel, ne tűnjünk el, ne engedjük, hogy az életnek az a sajátos minősége, amit csak mi magyarok tudunk megteremteni, a mi saját magyar civilizációnk eltűnjön, felolvadjon, elpárologjon a nagy nép-óceánok bennünket körülfogó ölelésében. A magyarok küldetése az, hogy megőrizzék azt, amit kaptak, és soha se felejtsék el, hogy nemzeteket valószínűleg a Jóisten azért teremtett a világra, mert minden nemzet másképpen tudja megszervezni, berendezni az életet. A magyar életet csak a magyarok tudják élni, csak ők tudják megalkotni, csak ők tudják megformázni.
Valamikor a két világháború között egy református püspök azt találta mondani a politikusoknak, hogyha ki akartok állni az emberek elé, és beszélni akartok hozzájuk, ne adj’ Isten meg akarjátok őket győzni valamiről, akkor a legfontosabb dolog, hogy legyen egy igazságotok. Ma minden magyar politikus számára az kellene, hogy legyen a megtalált igazság, hogy azt az örökséget, amelyet az elődeink ránk hagytak, most amikor egész Európa kinyílik, amikor eltűnnek a határok, nem úgy kell megélnünk, hogy feloldódunk ebben az új nagy közösségben, hanem kötelességünk van, hogy megőrizzük, megtartsuk saját magunkat, saját magyar életünk minőségét.
Tisztelt Hölgyeim és Uraim! Nem tudom, kedves Pali barátom, nem tudom elkerülni, hogy a mai ünnepi köszöntőkor ne szóljak arról is Önöknek, hogy a szögesdrótok eltávolítása, ami 1989-90-ben történt, a mostani határok, fizikai akadályok elbontása önmagában még nem eredményezi a nemzet egységét. Hiába tűnnek el a fizikai határok, ha mi lélekben nem vagyunk készek arra, hogy egyesüljünk azokkal, akik szintén mi vagyunk, csak odaát a folyó túlsó oldalán. Nem kerülhetjük el, hogy ne idézzük meg ide december ötödike emlékét, ami arról szól, hogy mi magyarok lélekben még nem bizonyultunk elég erősnek ahhoz, hogy összenövesszük azt, ami összetartozik.
Kedves Pali, én csak annyit szeretnék neked mondani, hogy nekünk van egy igazságunk. Azok az emberek, akik itt vannak a téren, mi, akik a polgári-nemzeti oldalhoz tartozunk a magyar közéletben, nekünk van egy igazságunk, amelyet mindig képviselni fogunk. Ez úgy hangzik, hogy nem elég eltávolítani a fizikai határokat, kultúrában, lélekben és emberségben is össze kell nőnie a korábban egymástól elválasztott magyar nemzetrészeknek.
Tisztelt Hölgyeim és Uraim! Ez a gondolat annál inkább időszerű, hogy végezetül még valakit ideidézzek, aki nagy magyar volt, és talán helyes, ha elhangzik tőle is egy gondolat a mai estén. Ady Endre mondta, hogy csak a lélek növekedése ragadja előbbre egy fajta sorsát. És ez nemcsak december ötödikéről, hanem a mai kis-magyarországi életről is szól. Hiába nyílnak ki a lehetőségek előttünk, hiába érezzük úgy, hogy megváltozik a korszellem Európában, többé a nemzeti érzés nem szitokszó. A nemzeti érzelem inkább büszkeségre okot adó dolog, s nem valami, amit el kell ítélni, el kell hárítani, szemben a megelőző húsz-harminc év európai korszellemével. Hiába mindez, ha közben mi magyarok idehaza nem érezzük sikeresnek az életünket, ha nem érezzük úgy, hogy képesek vagyunk egy olyan világot teremteni a mindennapokban magunk körül, amire büszkék lehetnénk.
Hiába, tisztelt Hölgyeim és Uraim, a kedvező lehetőség, ha a magyarságot a lelke lefelé húzza. Ha lefelé húz bennünket a lelkünk, nincs az a kedvező áramlat, amely a mi akaratunk ellenére felemelhetne bennünket. Erről is beszélni kell ma, mert ez is hozzátartozik a mai magyar valósághoz, és ennek, kedves Pali, az egyik megnyilvánulása az, és erről is kell beszélnünk, mert egy kicsit keserédessé teszi a mai ünnepet. A politikai osztály, nevezzük így a közélettel hivatásszerűen foglalkozó közösségét, bár évek óta tudja, hogy a mai pillanat be fog következni, s itt Esztergomban majd örülni fogunk és ünnepelni, de azt is tudta, hogy a Délvidéken ez nem így lesz, és az ukrán határnál sem így lesz, hiszen a mai ünnep azt jelenti, hogy lesznek olyan magyar közösségek, akik előtt a tegnapinál magasabb határok emelkednek, ha kapcsolatba akarnak lépni a magyarországi magyarokkal.
A politikai osztály évek óta tudja, hogy meg kellene oldani ezt a problémát, amire számos megoldás van, persze a legkézenfekvőbb a kettős állampolgárság lenne, legalább ezeknek a határon túli magyaroknak, és még sem volt elegendő erő, elszánás és bátorság a mai politikai vezetőkben, hogy felkészülve erre a mai napra megsegítsük a délvidéki és a kárpátaljai magyarjainkat.
Nagy lecke ez. Jó tanulság. Az ünnep pillanataiban se feledkezünk el róla. Ne lehangoljon ez bennünket, ne engedje, hogy a koccintástól elmenjen a kedvünk, de acélozza meg az elszántságunkat, emlékeztessen arra, hogy itt még bizony sok teendője lesz a magyar közélet szereplőinek.
Tisztelt Hölgyeim és Uraim! Végezetül azzal szeretném bezárni a gondolataimat, hogy a magyarság akkor lesz képes újra betölteni a küldetését, vagyis megteremteni az igazi magyar minőségű életet itt a Kárpát-medencében, ha ismét elkövetkezik Magyarországon a hídépítők korszaka. Ha visszaszerezzük az anyaországi és határon túli magyarok önbecsülését, elsősorban persze a határon belüli magyarok önbecsülését. Mert, kedves esztergomiak, amíg nem bízunk magunkban, addig hiába a lehetőség, nem hisszük el, hogy bármi is kedvezhet nekünk. Csak az önmagunkba vetett hittel, önbecsüléssel ragadhatjuk meg a kínálkozó történelmi lehetőséget.
Én azt kívánom Önöknek az előttünk álló 2008-as esztendőre, hogy legyen a magyarságban elegendő önbecsülés, hogy megragadja az előtte megnyíló történelmi lehetőségeket. Azt kívánom Önöknek, hogy adjon a Jóisten mindannyiuknak áldott, békés karácsonyt! Kedves Pali, nektek is odaát, most már nem mondom, hogy a határ, hanem a folyó túlsó oldalán, adjon áldott, békés karácsonyi ünnepeket, és adjon boldog új esztendőt. Adja meg 2008, hogy Esztergom város minden polgárának magánjellegű és titkos, nagyobb léptékű és nyilvános vágya is beteljesülhessen. Nőjön végre össze a mai napot követően az, ami összetartozik. Köszönöm, hogy itt lehettem. Isten éltesse mindannyiukat!
Hajrá Magyarország, Hajrá Magyarok!


orbanviktor.hu
