Minden EU-s pénznek célba kell érnie!
2012.07.19.

            Orbán Viktor beszéde az Nemzeti Fejlesztési Ügynökség zárókonferenciáján, Budapesten.
        


	 

	Jó napot kívánok, tisztelt Hölgyeim és Uraim!

	 

	Valóban, elvileg azért jöttem, mert a Széchenyi Terv fönnállásának egy szép évfordulójához érkeztünk, de az előbb itt hallottak és látottak azért arra kényszerítenek, hogy még mielőtt tágabb összefüggésbe helyezném az európai uniós pénzek felhasználásának rendjét, és összegezném a magyar nemzetgazdaság számára a Széchenyi Tervből levonható tanulságokat, mégis néhány megjegyzést fűzzek az elhangzottakhoz.

	 

	Először is szeretném elismerésemet kifejezni azoknak az embereknek, akik európai uniós forrásért jelentkeznek pályázatra. Ehhez jól láthatóan kötélidegzetek kellenek. Én biztosan nem tenném, mert hogyha azt mondanák, hogy 600 meg 900 nap múlva lesz majd valami abból, amit egyébként én már jól átgondoltam, megterveztem, kiszámoltam, és készen állok a végrehajtására, könnyen lehet, hogy belebolondulnék. Ezért aztán engedjék meg, hogy az első szavam a kötélidegzetek miatt az elismerés szava legyen. A másik dolog, amit szeretnék mondani, hogy természetesen igaz, amit az előbb Petykó elnök úrtól hallottunk, egy őrült kaffkai elv alapján kigondolt európai uniós pénzlehívási rendszert örököltünk. Tehát egyszer, majd ha lenne rá időnk, akkor érdemes lenne megkeresni azt az embert, aki képes volt ezt a bonyolult intézményrendszert kitalálni, amin keresztül a magyar vállalkozóknak európai uniós pénzhez lehet jutni, de akárhogyan is volt, akármilyen nehéz is ez az örökség, mert kétségkívül gúzsba kötve kell táncolnunk, most már van, ahogy van. Miután 2010-ben azt a döntést hoztuk, hogy nagyobb kárt szenvedett volna el a magyar nemzetgazdaság a rendszer teljes leállítása, újratervezése és újraindítása révén, mint a most működő rendszer megjavításával, ezért úgy döntöttünk, hogy inkább maradjon a mostani rendszer. Valahogy elvánszorgunk vele gyorsításokkal, reformokkal, erről az elnök úr már beszélt, 2013-ig. Majd 2013-tól, 2014-től fölállítunk egy életképes, normális, az emberi elme számára fölfogható módon működő új rendszert. Tehát igaz minden mondat, ami arról szól, hogy a hibák nem kizárólagosan, de nagy részben a megörökölt rendszerből fakadnak. Azonban ez a tény nem ad fölmentést a mostani kormányzat számára, nem ad fölmentést a miniszterelnök számára, a miniszter asszony számára, és nem ad fölmentést a Nemzeti Fejlesztési Ügynökség számára sem az alól a kötelezettség alól, hogy az utolsó fillérig minden forintnak célba kell érkeznie. És ebben az európai válság miatt, a magyar gazdaságtörténet ismert adatai miatt és a magyar gazdaság mai állapota miatt semmilyen kompromisszumot nem fogadhatunk el. Tehát minden forintnak el kell jutni a fölhasználókhoz.

	 

	A következő dolog, amit szeretnék jelezni az Önök számára, az, hogy láttam nem olyan régen egy európai uniós összesítést, amely azt a tényt próbálta földeríteni vagy rögzíteni, hogy az Európai Unióból egy-egy nemzetgazdasághoz érkező forrás és az azok lehívásához szükséges önerő az adott nemzetgazdaság teljes fejlesztéspolitikai forrásának hány százalékát fedi le. Magyarország esetében ez 90 százalék. Ez azért fontos információ, mert ez makrogazdaság, de nemzetgazdasági szempontból azt jelenti, hogyha nem működik rendesen az európai uniós pénzek lehívásának rendszere, akkor nincs magyar fejlesztéspolitika. Mert csak 10 százaléka a magyar fejlesztéspolitikai kiadásoknak az az összeg, amit az adófizetők pénzéből a költségvetésen keresztül költségvetési fejlesztéspolitikára tudnánk fordítani. Az összes többi forrás az Európai Unióból érkezik, illetve ahhoz hozzátett önerő. Ez tehát jól mutatja, hogy amikor az NFÜ-ről, ennek az intézményrendszernek a működéséről, általában az európai uniós pénzek fölhasználásáról beszélünk, akkor a teljes magyar fejlesztéspolitika sikeréről vagy sikertelenségéről beszélünk.

	 

	Nos, tisztelt Hölgyeim és Uraim!

	 

	Amikor az előbb azt mondtam, hogy elismerésem a kötélidegzetért, 600 és 900 napos végrehajtások esetén ez a minimum. Egy másik ok miatt is az elismerésemet kell kifejezzem. Ez pedig a borzalmas brüsszeli nyelvvel szembeni ellenálló képességük. Ezt a nyelvet megtanulni – volt vetítés, itt olyan szavak voltak, amiket az ember azt hinné, hogy ért, mert, mondjuk, beálló, vagy nem is tudom, hogy volt odaírva, támogatói döntések – tehát olyan szóösszetételek szerepelnek – nyilván a Brüsszelből történő nyers és közvetlen átfordítás miatt –, amely szavak külön-külön ismerősek, de ha egymás mellé tesszük őket, akkor nem világos egy normális magyar vállalkozó számára, sőt egy normális magyar miniszterelnök számára sem, hogy egyébként ezek a szavak mégis így együtt, összességében, ebben a sorrendben mit akarnak jelenteni. Tehát itt nem egyszerűen csak egy pályázati rendszert kellett megtanulni, nemcsak meg kellett barátkozni azzal, hogy 600, 900 napig tart a dolgoknak a befejezése, hanem egy olyan nyelven kellett mindezt bonyolítani, ami egyébként teljesen ismeretlen volt a magyar vállalkozói világ, és azt kell mondanom, hogy a magyar közigazgatás számára is. Ez így együtt azért elég komoly tehertétel mindannyiunk számára.

	 

	Nos, tisztelt Hölgyeim és Uraim!

	 

	Természetesen persze a hangulat is, amiben itt ülünk, egy igazi magyar specialitás. Hiszen végül is most egyfolytában arról beszélünk, hogy mi milyen nehéz, miközben egyébként dől a pénz. A szónak abban az értelmében legalábbis, hogy itt azt látom, hogy sok ezermilliárd forintról beszélünk, amely valamilyen módon, még ha az idegrendszerünket megkínozva is, de csak eljut valahogyan a magyar gazdaságba. Itt beszélünk azért hat, hét meg nyolcezer milliárd forintokról, és ha Önök ezeket a számokat összevetik azzal, hogy, mondjuk, egy évben az összes magyar ember mennyi adót fizet be, mondjuk, a jövedelme után, akkor látható, hogy milyen óriási összegről beszélünk. Tehát elvileg minden gyötrő nehézség ellenére is, valójában nekünk ma itt jókedvűen kellene ülnünk, és arról kellene gondolkodnunk, hogy micsoda szerencse gyermekei vagyunk mi. Tekintettel arra, hogy valahonnan kívülről, tehát nem a magyar adófizetőktől elvont pénzekből, hanem valahonnan kívülről – ezt most nevezzük Európai Uniónak – valamilyen megfontolásból – ezt nevezzük európai politikának – Magyarországra érkezik. Igaz, hogy korlátozottan fölhasználhatóan és nehezen elérhető módon, de mégiscsak a magyar nemzetgazdaságba érkezik több ezermilliárd forint hét év alatt. Ha hét év alatt nyolcezer milliárd forint érkezik, az évi ezermilliárd forintot meghaladó összeget tesz ki; ezt mindannyian láthatjuk.

	 

	Nos, tisztelt Hölgyeim és Uraim!

	 

	Ezek a megjegyzések, amiket szerettem volna elmondani. Valójában azonban nem ezért jöttem, és a türelmüket is ki kell, hogy érdemeljem. Mert nyilván, miután vállalkozók vannak itt, az igazán fontos dolog az Önök számára nem az lesz, amit én mondani fogok, hanem sokkal inkább az, ami majd délután történik, ha jól értem: szekciókban, talán egyes konkrét projektekhez is segítséget tudnak majd kapni. Ennek ellenére mégiscsak engedjék meg, hogy a magyar kormány nevében azt a türelmet kérjem Önöktől, hogy itt most együtt azért fölidézhessük a Széchenyi Terv történetét és tanulságait. Hiszen az európai uniós pénzek fölhasználásának előképe az mégiscsak az a Széchenyi Terv volt, amit az ezredfordulón hirdettünk meg.

	 

	Tisztelt Hölgyeim és Uraim!

	 

	Azt mindannyian tudjuk, hogy Magyarország egyebek mellett a híres tudósok, kutatók, feltalálók és nagy találmányok országa is. Minden iskolás gyerek tudja: gyufa, golyóstoll, C-vitamin, számítógép; ezek csupa olyan találmányok, amelyeket ma is használ az egész világ. Azonban, ahogy a világ globalizálódik, és a társadalmak szervezésének tudománya is egyre inkább nemzetközivé válik, a modern korban már nem csak afféle mérnöki és orvosi újításokat tartanak nyilván, hanem államszervezési és gazdaságszervezési újításokat is. A mai alkalom azért fontos a magyar nemzetgazdaság szempontjából, mert az elmúlt évtizedek egyik legnagyobb és legsikeresebb magyar találmányának évfordulóját ünnepelhetjük, ráadásul abban a tudatban, hogy ez egy olyan sikertörténet, amely nem csupán folytatódik, hanem, ha jól tesszük a munkánkat, a Petykó elnök úr által javasolt változásokat végrehajtjuk, akkor ez a történet még ezután érhet a csúcspontjára. Igen, itt most a Széchenyi Tervről van szó. Az idősebbek még emlékeznek arra, hogy a II. világháború lerombolta a magyar gazdaságot, és bár hihetetlen tempóban újra talpra állt, a kommunista diktatúra elfoglalta, visszavetette és szétzilálta, majd amikor úgy tűnt, hogy a magyar gazdaság végre kiszabadulhat, akkor a privatizáció átgondolatlan lebonyolítása egy újabb döntő csapást mért a magyar gazdaságra. Kis túlzással – de csak kis túlzással! – fölszámolta a magyar tulajdonú gazdaságot. Ezért jutottunk mi arra még 1998 és 2002 között, az első kormányzásunk idején, valamikor az ezredforduló táján, hogy szükségünk van egy olyan átfogó tervre, amely nemcsak a magyar gazdaságot akarja fejleszteni, hanem a magyar tulajdonú gazdaságot akarja újjáteremteni. Ebből az elgondolásból született meg és indult el 2011 elején a Széchenyi Terv, amit mi úgy fogalmaztunk meg, hogy a magyar tehetség, tudás és találékonyság kiaknázására, és a magyar vállalkozó szellem felerősítése érdekében kell megindítanunk abban a reményben, hogy eljön az az idő, és mi azt még meg fogjuk élni, amikor a magyar gazdaságot valójában a magyar tulajdonban lévő vállalatok fogják elsősorban irányítani, fönntartani és működtetni. Az első Széchenyi-terv már két év alatt, 2001-ben és 2002-ben a régió legversenyképesebb országává tette Magyarországot, és a magyar nemzet gazdasága akkor kétszer, kétszer nagyobb ütemben növekedett, mint az európai uniós átlag. Itt tartottunk 2000-ben és 2001-ben. Az első Széchenyi-terv akkor – nem tudom, emlékeznek-e még erre, még újszerű volt – azért nagy lendületet és reményt adott az országnak. Valahogy azt üzente – és az emberek megértették ezt az üzenetet –, hogy igen, ők, magyarok is lehetnek sikeresek.

	 

	Nos, tisztelt Hölgyeim és Uraim!

	 

	A tavaly januárban újraindított Széchenyi-tervet is ebben az összefüggésben érdemes néznünk. Az európai uniós pénzek fölhasználását, ami az Új Széchenyi Terv része, is ebben az összefüggésben érdemes szemlélnünk. A 2002-es választások utáni nyolc esztendő, mint azt mindannyian tudjuk, megtörte a lendületet, és sokat ártott a magyar gazdaságnak. A hazai vállalkozások pedig ismét, tán a korábbinál is súlyosabb hátrányba kerültek a külföldiekkel szemben. Ennek ellenére a Széchényi Terv olyan erős érzelmi reakciókat váltott ki 2001-ben és 2002-ben, hogy azt a gondolatot, hogy előbb-utóbb csak lesz majd egy olyan gazdaságpolitika, amely a magyar vállalkozók számára nyújt elsősorban lehetőséget – ezt a gondolatot nem lehetett kiverni nemcsak a vállalkozók fejéből, de a magyar politikusok fejéből sem.

	 

	Nos, tisztelt Hölgyeim és Uraim!

	 

	Ezért jutottunk oda, hogy tavaly újraindítottuk az Új Széchényi Tervet. Tudjuk, hogy honnan indult az Új Széchenyi Terv. A csőd szélén állt az ország. Az államháztartás valódi hiánya majd kétszerese volt annak, mint ami a 2010-es költségvetésben szerepelt. Az ország adóssága nyolcvan százalék fölé futott. Magyarország és a magyar gazdaság jövedelem helyett folyamatosan adósságot termelt, munka, vállalkozás és családellenes gazdasági szabályok működtek, a munkanélküliség pedig elérte a tizenkét százalékot. Ekkor jött el az a pillanat, amikor az emberek 2010-ben hoztak egy komoly döntést, és kimondták, hogy Magyarországot meg kell újítani, új pályára kell állítani, és, ha kell, alapjaiban újra kell szervezni, a régi rendszer nyomasztó örökségétől pedig  meg kell szabadulni. Nos, mi is tudtuk 2010-ben már, hogy a helyzet súlyossága miatt a hagyományos módszerek nem jelentenek elegendő megoldást. Azt is megértettük, lassan egész Magyarország megérti, hogy a válság végére olyan átalakulások zajlanak majd le egész Európában, amelyek lényegesen megváltoztatják az életünket, amit a mi kommunikációs világunkban úgy szoktak mondani, hogy a világ nem lesz már olyan soha többé a válság után, mint amilyen a válság előtt volt. Tehát egy másik világra kell fölkészülnünk rövid időn belül. Ezért aztán olyan eszközöket alkalmaztunk, és olyan módszereket vetettünk be, amelyeket korábban még senki sem alkalmazott, illetve nem mert alkalmazni. Le kellett dönteni a régi világban gyökerező tabukat, és át kellett értékelnünk a modern kor gazdasági alapvetéseit is. Nos, a közvetlen csődveszély elhárításán túl már 2011-ben az volt a fejünkben, hogy a feladat a magyar tulajdonú gazdaság talpra állítása és felerősítése, ezért újra kell indítani a Széchenyi Tervet. Azt is tudtuk, hogy az országot nem lehet mással talpra állítani, mint kemény munkával; szemben a korábbi gyakorlattal, amely spekulációval, ügyeskedéssel és kiskapukkal próbálkozott. Ezért azt a célt tűztük ki, hogy a gazdaság fejlesztésén keresztül is minél több embert vezessünk vissza a munka világába, ehhez pedig kitörési pontokat kellett biztosítani. Ha a tavalyi könyvet föllapozzák, akkor ott láthatják, hogy a magyar gazdaságpolitika megjelölte azt a hét területet, amelyet kitörési pontnak, illetve kitörési területnek lát a magyar szellem és a magyar vállalkozók számára.

	 

	Nos, tisztelt Hölgyeim és Uraim!

	 

	Természetesen az elmúlt másfél évben számos beruházást fejezett be Magyarország. Sok új gyárat adtunk át. Jó okunk van arra, hogy a lezárt beruházásokra úgy tekintsünk, mint Magyarország megújulásának zászlóshajóira. Komoly tanulság ez a számunkra. Minden héten legalább egy gyárat, valahol egy üzemet átadunk, megnyitunk. Ez azért komoly tanulság, mert azt üzeni az Önök számára, vállalkozók számára meg persze a kormány számára is, hogy még a legnehezebb körülmények közepette is el lehet érni sikereket. A másik tanulság pedig az, hogy a gazdaságpolitika irányvonala, úgy tűnik, hogy sikeres. Senki sem szereti a száraz adatokat, ráadásul az erre nyitva álló kapacitásunkat Petykó elnök úr már lekötötte, mégis azonban néhány adatot ahhoz, hogy amit mondok az értelmezhető legyen a maga realitásában is, meg kell hogy hallgassanak tőlem. Először is, mint hallottuk, több mint nyolcezer milliárd forinttal erősíti a fejlesztési ügynökségen keresztül az Új Széchenyi Terv a magyar gazdaságot 2013-ig. Percenként beérkezik egy új pályázat a Nemzeti Fejlesztési Ügynökséghez. Percenként! Ebben az évben átlagosan naponta négymilliárd forint értékben nyíltak meg új és új pályázati lehetőségek. Az uniós támogatás eddig több mint 2.200 településen valósult meg. Az azt jelenti, hogy kilencmillió-hétszázezer ember közvetlen lakókörnyezetében történt európai uniós forrásból történő fejlesztés, és mint láthatják, az én papíromban ugyan csak az áll, hogy a 27 tagállam között a hatodik helyen vagyunk, de Petykó úrnak sikerült egy hellyel előrébb vinni Magyarországot tegnap este óta, és így most már jól láthatóan az ötödik helyen áll Magyarország. Valóban pontosan idézte az elnök úr azt is, amit egy – egyébként osztrák származású – európai bizottsági tag biztos mondott Magyarországról, aki felelős a regionális politikáért, azt mondta, hogy a forrásfelhasználás rendben halad – osztrák lennék én is mondanék ilyeneket –, és hogy magasan az uniós átlag fölött van. S ez valószínűleg igaz is. Milyen nehéz lehet a többieknek!

	 

	Nos, tisztelt Hölgyeim és Uraim!

	 

	Természetesen ezeket az eredményeket óriási erőfeszítések árán értük el. Miközben persze sok a kritikai hang, ezekről is fogok mindjárt beszélni, ahhoz, hogy egyáltalán idáig eljussunk, rengeteg embernek komoly erőfeszítést kellett tennie. Kellett persze az NFÜ-ben dolgozóknak, az ő munkájukat ezúton is köszönöm! Kellett ilyen erőfeszítéseket tenni a vállalkozóknak, akik hajlandóak voltak ezen az akadálypályán keresztülhaladni és eljutni odáig, hogy befejezett beruházásokat mondhatnak magukénak. Nyugodtan mondhatjuk tehát, hogy mindez, ami ebből megvalósult, nem kormányzati siker, hanem valójában az egész ország közös erőfeszítésének eredménye.

	 

	Mégis, tisztelt Hölgyeim és Uraim, ha az európai uniós források felhasználása kerül szóba, akkor csupa kritikus hangot hallani. És ennek meg is van az oka. A rendszer, vagyis az NFÜ túlságosan bürokratikus, túlságosan hosszú határidőkkel dolgozik, bonyolult és rugalmatlan. Nemcsak a magyar, az egész európai rendszer is rugalmatlan. Ez egy igazi csapdahelyzet. Azok, akik dolgoznak ebben a rendszerben, mondjuk, az NFÜ keretén belül vagy más hatóságoknál, úgy érzik, hogy majd megszakadnak annak érdekében, hogy a dolgok előremenjenek. Azok, akik meg kapcsolatba kerülnek ezzel az intézménnyel, úgy érzik, hogy inkább packáznak velük, fölőrlik az idegeiket, hogy segítség helyett újabb és újabb akadályokat állítanak eléjük. Most, amikor mind a két fél így érez valamit, akkor lehet tudni, hogy ez a tipikus helyzete annak, amikor egy állami igazgatási rendszer rosszul van megszervezve.

	 

	Nos, tisztelt Hölgyeim és Uraim!

	 

	Ebből az következik, hogy a következő hét évre egy merőben új rendszerre van szükségünk. Hogy milyen a jó rendszer, az persze egy nagyon komoly, intellektuális kérdés. Kell hozzá nemzetközi tapasztalat, melyik országban működik jobban – a lengyeleket érdemes nézni, minden egyes diagramon láthattuk, hogy az első helyen szerepelnek –, másfelől nem lehet még egyszer úgy megtervezni az Új Széchenyi Tervet, illetve az európai uniós pénzek fölhasználásának a rendjét, hogy annak kialakításába nem vontuk be a vállalkozókat. Tehát a gyakorlati élet ismeretét nem integráljuk az államigazgatási bürokratikus rendszer kialakításába. Ha azt a tudást be tudjuk építeni, akkor a mostani szenvedéseink, megpróbáltatásaink nem voltak hiábavalóak, mert a következő hét évre szóló, szintén jelentős sok ezermilliárd forintnyi összeg fölhasználása már sokkal rugalmasabban és gördülékenyebben haladhat.

	 

	Nos, tisztelt Hölgyeim és Uraim!

	 

	Tegnap vagy tegnapelőtt jártam a kereskedelmi és iparkamaránál, akikkel meg is állapodtunk arról, hogy a kamara az új rendszer kialakításában egyébként érdemben részt vesz majd. Ez remélem biztató, és talán garanciát is jelent, de addig is, amíg az új rendszert fölállítjuk, igazítani kell a mostani rendszeren. Két-három dolgot szeretnék kiemelni abból, amit Petykó elnök úr az előbb már itt említett. Az első, hogy minden fölösleges bizottságot föl kell számolni. Kormányzati részről ez meg is történt. A döntéshozatalt centralizáltuk; nem esett jól – szemben az elterjedt közfelfogással. Egyáltalán nem. Az ember akkor boldog, ha mások is ugyanolyan jól el tudják végezni a munkát, mint ahogy azt ő teszi, és mások is végzik el. Mégis most a dolog olyan komollyá vált, hogyha nem születnek meg időben a döntések centralizált, ellenőrizhető módon, akkor bent fognak maradni olyan források, amelyekre égető szüksége van a magyar gazdaságnak. A felesleges bizottságokat fölszámoltuk, nemzeti fejlesztési kormánybizottságot, kabinetet állítottunk föl, és egymás után hozzuk a szükséges döntéseket. Másfelől általánossá tettük, vagy fogjuk tenni, nem tudom, Zsuzsanna asszony, hol tart ezzel, az előleg kifizetésnek a rendjét. Az uniós szabályok szerint harminc százalékos előleget lehet fizetni, ezt általánossá tesszük. Minden egyes pályázat számára elérhetővé tesszük a harminc százalékos előleget. Persze a magyar agy rögtön tudja, hogy akkor ebből mennyi visszaélés lesz, és hogy mindenki, látom, már mindenkinek zárva van a koponyacsontja, pontosan látom, hogy mire gondolnak. Tehát a dolog úgy fest, hogy természetesen ez magával hozza a visszaélések magasabb kockázati szintjét, de ha egyszer gyorsítani akarunk, akkor sajnos ezt a kockázatot vállalni kell. Persze gondolkodnunk kell azon, hogyan lehet az ezzel kapcsolatos ravaszdi magyarokat vagy ravaszdi magyar gondolatokat valamelyest kiszorítani a tisztességesen vállalkozók köréből. És harmadrészt pedig föl kell állítanunk egy önerőalapot, mert mint az elnök úr szavaiból, ha jól emlékszem, az előbb mindannyian hallhattuk, az állami szereplők és az önkormányzatok önerő híján számos nagy pályázattal nem tudnak elindulni, ami azt jelenti, hogy a pályázati összeget meg fölhasználni akaró vállalkozók nem jutnak megrendeléshez. Ezért mindannyiunknak az az érdeke, hogy valahogyan összegereblyézzünk. Most ennek a munkának a részleteivel nem untatnám Önöket, hogy összegereblyézzünk a költségvetésben valahogy vagy ötvenmilliárd forintot arra a célra, hogy az európai uniós pénzeknél már sikerrel elnyert pályázattal rendelkező és életképesnek tűnő pályázatok önerő híján ne hiúsuljanak meg, illetve önerőhöz jutva minél gyorsabban meginduljanak, és ezzel egyébként a vállalkozók számára a kivitelezésben lehetőséget teremtsünk. Egyébként ez a munka zajlik. Jó esélyünk van arra, hogy ezt a forrást összelapátoljuk, összegereblyézzük, és egy önerőalapot hozzunk létre az európai uniós pénzekhez.

	 

	Tisztelt Hölgyeim és Uraim!

	 

	Szokták azt is mondani az én szakmámban, hogy az emberi természet a nehéz időkben ismerszik meg igazán. És ezt szoktuk mi továbbfejleszteni mondván azt, hogy ez nemcsak az egyes emberre igaz, hanem a nemzetekre is. Magyarország is nagyon tanulságos képet mutatott saját karakterét illetően az elmúlt két évben. Könnyen lehet, hogy az, amit az elmúlt két évben láttunk, az Magyarország igazi arca, amely egyszerre rebellis és újító szellemű, másrészt pedig jól látható, hogyha elhiszi, hogy tényleg nagy a baj, akkor képes példátlan erővel összefogni. Azt is hozzá kell persze tennem, hogy ez a rebellis és újító, valamint összefogásra hajlamos magyar karakter nem tetszett mindenkinek az elmúlt években. És ha már itt összejöttünk, erről is kell mondanom néhány szót. Éles konfliktusokat kellett vállalnunk itthon és külföldön is, gyakran bonyolódtunk komoly vitákba különösképpen az Európai Unió vezetőivel, és miután európai uniós pénzekről van szó, úgy korrekt, hogy a valóságnak ez a dimenziója se maradjon fedve Önök előtt. Ezeket a vitákat azért vállaltuk, mert azt gondoltuk, hogy Brüsszelből nem lehet megmondani, hogy mire van szüksége Magyarországnak. Azt, hogy mi kell, mi jó, és mi működik Magyarországon, azt mégiscsak a magyarok tudják legjobban. Ez volt a mi kiindulópontunk. Ráadásul az is nyilvánvalóvá vált, hogy az európai válság elhúzódik, és az Európai Unió nem képes kezelni ezt a gazdasági válságot. Elsősorban azért nem, mert a válság sem Brüsszelben van, hanem a nemzetgazdaságokban van. És hogyha a nemzetgazdaságokban van a válság, akkor ezeket a válságokat nemzetgazdaság-politikákkal lehet elsősorban kezelni. Brüsszel egy nehéz hely, ott még mindig túlságosan sokan és túlságosan erősen ragaszkodnak a régi rendszerekhez ahelyett, hogy arra biztatnák a tagállamokat, hogy helyezzék új alapokra és új elvekre a gazdaságpolitikájukat.

	 

	Teljesen nyilvánvaló, hogy ami Magyarországon történik, az épp az ellenkezője annak, mint ami Európa-szerte megvalósul. Önök is olvasnak újságot, hallgatnak rádiót, látják a televíziót, a világ hírei ott vannak minden magyar háztartásban. Ezért mindannyian tudjuk, hogy míg az Európai Unió legtöbb tagállamából naponta jönnek aggasztó hírek a nyugdíjak csökkentéséről, a munkahelyek tömeges megszűnéséről és a bérek visszafogásáról, akár a társadalmi békét is veszélyeztető durva megszorításokról, addig Magyarország útja a stabilitásról szól. Itt sem könnyű a helyzet. Ezt épelméjű ember nem állítja, de azt is mindenki láthatja, akinek van szeme a látásra és füle a hallásra, hogy bár a helyzet itt sem könnyű, mégis képesek vagyunk megvédeni a nyugdíjakat, képesek vagyunk megvédeni a munkahelyeket, a munkanélküliség nem nő, hanem csökken, és képesek vagyunk megvédeni a béreket is. Nézzék meg a ma kibocsátott legfrissebb adatokat.

	 

	Tisztelt Hölgyeim és Uraim!

	 

	Az eurózóna s vele az egész európai gazdaság komoly bajokkal küzd: minden ország keresi a válságkezelés megfelelő módját; legtöbben a megszorítás útját választották. Mi megszorítások helyett az ország újjászervezését választottuk, sőt valójában nem is csak újjászervezzük az országot, hanem valójában egy olyan új gazdasági modellt építünk föl, amiről mi úgy tudjuk, úgy hisszük, hogy ez a XXI. századi gazdasági modell, illetve a sikeres XXI. századi gazdasági modell. Csak említés szintjén. Ennek a gazdasági modellnek a pillérei: munkát támogató adórendszer, családi adózás, a forgalmi adók előtérbe helyezése, a munkán keresztül történő szociális ellátás, újraiparosítás, nemzeti mezőgazdaság, ötven százalékban magyar kézben lévő új bankrendszer, állami nyugdíjrendszer, új, nonprofit alapon működő közszolgáltatási rendszer, keleti nyitás a külpolitikában és egy új fejlesztéspolitika.

	 

	Nos, tisztelt Hölgyeim és Uraim!

	 

	Önök is tudják, hogy Brüsszel ezeket a törekvéseket hosszú időn keresztül kifogásolta. Nem tetszett a bankadó, nem tetszett, hogy a méltányos közteherviselésbe bevontuk a nemzetközi cégeket, egyáltalán nem dobálták az égbe a kalapjukat, amikor meghallották, hogy a devizahiteleseket rendhagyó intézkedésekkel megpróbáljuk kimenteni a bajból, és a fejüket fogták, amikor mi azt mondtuk, hogy a középosztályt kell megmenteni ahhoz, hogy a gazdaságot újra meg lehessen indítani, és ezért a középosztályt a válság idején is adócsökkentésekkel segíteni kell. Ez hosszú vita volt. Egyik kérdésben sem értettek velünk egyet. Eltelt több mint egy év, és egy év után azt kell mondanom, hogy – az eredmények láttán persze elsősorban ne legyen illúziónk, nem a mi intellektuális meggyőző erőnk itt a lényeg, hanem a gazdasági számok – végül is Brüsszel kimondta, hogy a magyar gazdaság költségvetése kontroll alatt van. 2011 után 2012-ben és 2013-ban a hiány három százalék alatt lesz, és az államadósság is tartósan csökkenő pályán van. Persze utóvédharcok mindig voltak, és lesznek most is. Ráadásul nem ültünk a babérjainkon, mert az Európai Uniónak azon döntése után, amivel a túlzottdeficit-eljárás miatti pénzelvonás büntetés alól kiszabadítottuk magunkat, pezsgőbontás helyett inkább gyorsan kidolgoztunk egy újabb innovatív gazdaságpolitikai akciótervet, ami Európában még nem ismert. Ez az első európai munkahelyvédelmi akcióterv, ami a magyar vállalkozások és a magyar munkavállalók érdekét egyszerre szolgálja. Ilyenkor persze értetlenséggel kell szembenéznünk. Ez most van, ezekben a napokban is így van. Nagy nyomásra számítok a munkahelyvédelmi akcióval kapcsolatban, mert arra a 300 milliárd forintra, amit kint fogunk hagyni a vállalkozóknál célzottan annak érdekében, hogy bizonyos embereknek, a 25 évnél fiatalabbak, az 55 évnél idősebbek, a nehéz fizikai munkát végzők esetében meg tudják tartani a munkahelyeiket, amire bizony 300 milliárd forintra van szükség, és higgyék el nekem, hogy erre az összegre mások is igényt tartanának. Amit a munkahelyvédelmi akcióterv miatt most nem fognak elérni, mert ezek az összegek a magyar gazdaságba, a magyar vállalkozókhoz fognak majd eljutni.

	 

	Nos, tisztelt Hölgyeim és Uraim!

	 

	Ezt a munkahelyvédelmi akciótervet mindenképpen végig kell vinnünk. Mert ez az új magyar gazdasági rendszer filozófiájának a lényege, amely abból indul ki, hogy a magyar – bár időnként lehetnek kétségeink, de összességében mégiscsak – egy szorgalmas nép, munkából akar megélni, ezért mindenkit meg kell győznünk arról, hogy valóban érdemesebb dolgozni, mint nem dolgozni. Ez pedig csak úgy lehetséges, ha az emberek azt látják, hogy valóban vannak új munkahelyek, és az emberek azt látják, hogy valóban többet keresnek, mintha egyébként segélyt kapnának. Ha erről nem tudjuk az embereket meggyőzni, akkor az új magyar gazdasági modellnek a humánerőforrásai is elvesznek. De miért is vesznének el? Hiszen valóban érdemesebb dolgozni, mint nem dolgozni, valóban többet lehet keresni, ha az ember dolgozik, minthogyha egyébként segélyre várakozna.

	 

	Tisztelt Hölgyeim és Uraim!

	 

	Végezetül hadd mondjam el Önöknek, hogy az Új Széchenyi Tervet én mindig is egyfajta szövetségnek tekintettem, mármint a vállalkozó szellemű magyarok között létrejött szövetségnek, ahova most a mi esetünkben a magyar kormányt is szeretném beleérteni. A ma záruló rendezvénysorozat azt a célt szolgálta, hogy a magyar vállalkozók minél több forrást tudjanak bevonni a vállalkozásaikba, és maga ez a rendezvénysorozat is, remélem, Önök is így gondolják, egy bizonyíték arra, hogy a kormány komolyan veszi a vállalkozó szellemű magyarokkal kötött szövetséget. A kormány új és új eszközöket vet be, hogy a munkahelyeket megőrizhessük, és Önök újakat teremthessenek. Önöket, elszánt és sikeres vállalkozókat pedig a köztünk lévő szövetségre hivatkozva arra kérem, hogy éljenek a lehetőséggel, tartsák meg az alkalmazottaikat, és vegyenek föl újabbakat. Önöknek, akik nap mint nap azon dolgoznak, hogy az országot előrébb vigyék, csak azt tudom mondani, hogy az Önök munkája és sikere nélkülözhetetlen Magyarország fölemelkedéséhez. A továbbiakban is az előttünk álló években minden magyar ember munkájára, hitére és erőfeszítésére szükség lesz, hogy megteremtsük azt az országot, amely a XXI. századi sikeres Magyarország lehet. Ami eddig történt, biztatás arra nézve, hogy ez együtt sikerülni fog.

	 

	Köszönöm megtisztelő figyelmüket!

	 

	 

orbanviktor.hu
