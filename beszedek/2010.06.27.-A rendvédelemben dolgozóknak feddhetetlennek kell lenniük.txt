A rendvédelemben dolgozóknak feddhetetlennek kell lenniük
2010.06.27.

            Orbán Viktor beszéde a Rendőrtiszti Főiskola tisztavató ünnepségén, Budapesten.
        


Tisztelt Hölgyeim és Uraim! Belügyminiszter Úr, Rektor Úr, Tanár Urak, Rendőri Vezetők! Tisztelt Szülők és Eskütevők!
Engedjék meg, hogy első mondatommal a szülőket köszöntsem, s mindannyiunk nevében köszönetet mondjak nekik. Nehéz időkben döntöttek úgy, hogy kitaníttatják gyermekeiket, s nehéz időben adták a fejüket arra, hogy éppen a köz szolgálatára nevelik, s e célból iskoláztatják őket. Ezért az áldozatért, ezért a döntésért, a köz szolgálatára bocsájtott gyermekeikért Magyarország minden törvénytisztelő polgára nevében köszönetet mondok Önöknek.
Tisztelt Eskütevők!
Önök, akik ma itt esküt tettek, bizonyos értelemben kivételezett helyzetben vannak, hiszen tanulmányaikat még egy régi rendszerben kezdték, de egy új rendszerben, a magyar emberek által idén áprilisban megalapított nemzeti együttműködés rendszerében fejezik be, s ebben az új rendszerben kezdik meg rendőrtiszti pályájukat. Nyilvánvalóan azért választották ezt a nehéz és sokszor veszélyekkel is járó hivatást, mert hisznek abban, hogy a rend mindannyiunk számára nélkülözhetetlen, alapvető érték, amelyet minden körülmények között védenünk és erősítenünk kell. Nem volt ez így a mögöttünk hagyott korszakban. A kilencvenes években a diktatúrától való szabadulás mámorában a rend szó leértékelődött, rossz mellékízt, mellékzöngét kapott. De Magyarország mostanra ráeszmélt, hogy a szabadság rend nélkül nem más, mint nyomasztó káosz, ahol csak félelem tenyészik. Ahol nincs rend, ott elszaporodnak a rácsok, lakatok, zárak, sorompók, figyelőkamerák és az aggódó emberek. Az idei választások alkalmával a magyar emberek határozottan kinyilvánították, hogy gyökeres változásokat akarnak az élet minden fontos területén. Ezek közül is az egyik legfontosabb és legsürgetőbb e pillanatban éppen a rend és a közbiztonság ügye, amelyben a magyarok teljes megújulást akarnak. Ezt üzenték a választók az új magyar országgyűlésnek, a kormánynak, és ezt üzenik Önöknek, akik a rend és a biztonság fenntartását választották hivatásuknak. Az emberek akarata egységes és egyértelmű: Magyarország törvényes rendet akar.
Önök is tudják, a rend nem csak a közösség számára nélkülözhetetlen érték, de az egyes ember is csak a rend biztos és biztonságos talapzatán tudja megvalósítani céljait, terveit és megvédeni elért eredményeit. Ezért valljuk azt, hogy a rend és közbiztonság megteremtése az egyik legfontosabb nemzeti ügy ma Magyarországon. Hiszem, hogy ebben minden becsületes és törvénytisztelő magyar egyetért. A magyar rendőrség tisztjeiként Önök az egyik legfontosabb nemzeti ügy hivatásszerű szolgálatára vállalkoztak. Ez súlyos felelősséget jelent. Tekintélyes mértékben múlik az Önök munkáján az új rendszer építésének sikere és hatékonysága. Csak a rend lehet az alapja annak, hogy talpraállítsuk a gazdaságot, hogy munkahelyeket teremtsünk, megmentsük az egészségügyet, helyreállítsuk a szociális biztonságot – vagyis sikerre vigyük a többi nemzeti ügyet. Törvényes rend és stabil közbiztonság nélkül minderre nincs esély. A magyarok a nemzeti együttműködés rendszerében azt várják tehát a kormánytól és a rendőrségtől, hogy közös erőfeszítéssel állítsuk helyre a rendet és a közbiztonságot. Azt várják, hogy ne kelljen félniük sem nappal, sem éjszaka, sem vidéken, sem városban, sem közterületeken, sem az otthonukban. Azt várják, hogy ne kelljen félteniük sem a saját maguk, sem szeretteik testi épségét, emberi méltóságát, sem saját javaikat, sem a közösség, az ország vagyonát. Azt is elvárják, hogy a nemzeti együttműködés rendszerében senkinek se legyen lehetősége arra, hogy bármilyen ürüggyel kivonja magát a törvények, a felelősségre vonás alól. Ezek jogos elvárásai az embereknek az állammal, a kormánnyal és a rendőrséggel szemben is. Ezeknek az elvárásoknak tehát megfelelni kötelességünk. Nekem is, az általam vezetett kormánynak is és a magyar rendvédelmi szervezet minden tagjának is.
Azt is világossá akarom tenni Önök előtt és az Önök számára, hogy az emberek az államtól várják a rend és a biztonság szavatolását, ezért a törvényes rend védelme egyedül és kizárólag az állami rendvédelmi szervek feladata. A rend és biztonság garantálását semmilyen félkatonai, félrendőri szervezet nem veheti, nem vállalhatja át az állami rendvédelmi szervektől. Aki Önök közül ilyen engedményt tesz, ilyen irányba elhajlik, dezertőrnek minősül, s Önök pontosan tudják, hogy ez mivel jár.
Tisztelt Hölgyeim és Uraim!
A törvényes rend helyreállításának, a társadalmi szabályok érvényesítésének és a törvénytisztelő magatartás rehabilitációjának elsőszámú föltétele a példamutatás. Minden népre igaz, hogy annyira törvénytisztelő és jogkövető, amennyire a vezetők és a törvényt alkalmazók maguk is törvénytisztelők és jogkövetők. Ahol a vezetők és a törvényt alkalmazók a törvények fölé helyezik magukat, ott egyre inkább elfogadottá válik az egész társadalomban a törvényensértő viselkedés és életmód. Ezért elsőszámú elvárásom Önök felé a példamutatás. A rendvédelemben dolgozóknak feddhetetlennek kell lenniük. Én bízom az Önök szakmai felkészültségében, tapasztalatában, erkölcsi tartásában és elkötelezettségében, hiszen azt a szolgálatot, amelyre vállalkoztak, csak hivatástudattal lehet végezni. Tudom, hogy a magyar rendvédelem dolgozói képesek rendet és biztonságot teremteni az országban. Azt is tudjuk, hogy nehéz feladatra vállalkoztunk mindannyian. Önök is, én is, mindenki a maga területén mindent meg akar, s remélem, meg is fog tenni azért, hogy az országban rend és biztonság legyen. Emberpróbáló hetek és hónapok várnak ránk. Mindkét kezünk tele van munkával, s ez még jó ideig így is lesz.
Tisztelt Hölgyeim és Uraim!
A magyar kormány elkötelezte magát arra, hogy minden nehézség közepette is érvényt szerzünk a választók akaratának, vagyis kiszámítható, biztonságos életet teremtünk Magyarországon, ezért Önöket személyes munkatársaimnak tekintem, és lépésről lépésre minden feltételt meg fogok teremteni a tisztességes és sikeres munkához. Ezt a nagy feladatot, amelyre mindannyian vállalkoztunk, csak együtt vihetjük véghez. Én ehhez a közös munkához kívánok Önöknek erőt, bátorságot és jó egészséget.  Mind a háromra szükségük lesz. Kívánom mindannyiuknak, hogy a magyar rendőrség megbecsült és elismert tisztjeiként olyan sikeres életpályát valósítsanak meg, amelyre mindenkor Önök is és gyermekeik is büszkék lehetnek majd.
Köszönöm, hogy meghallgattak!


orbanviktor.hu
