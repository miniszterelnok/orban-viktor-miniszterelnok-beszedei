Az erős Európa támaszt és erőforrást jelent
2010.12.2.

            Orbán Viktor beszéde az európai parlamenti elnökök értekezletén, Budapesten.
        


Good afternoon, Ladies and Gentlemen!
May I just welcome you whole heartedly on behalf of the Hungarian government, all the members of your delegation, your Excellencies. Welcome to the exceptional building of the Hungarian Parliament, which is sure among the worth ones in the continent. We are very happy to see you here, and as far as I know I was allowed and I got a permission from your speaker that I could speak even in Hungarian language. And may I continue in our native language if you don’t mind that.
Mélyen tisztelt Elnök Úr!
Szeretném ismertetni a mai ülésünk napirendjét. Először egy áttekintést fogok adni röviden Önöknek a magyar elnökség prioritásairól. Utána fölkérem az elnök urat, hogy legyen kedves, és mondja el beszédét. Utána a magyar kormány a féléves elnökségünk alatt komoly szerepet játszó minisztereinek és államtitkárainak rövid fölszólalásai következnek. Szeretném a magyar részről megszólalóknak a figyelmét határozottan fölhívni arra, limitált időtartam áll rendelkezésünkre. Három perc van, és a harmadik percnél meg fogom vonni a szót a magyaroktól. A vendégektől természetesen nem, de a magyaroktól mindenképpen, és utána át fogom adni az ülés vezetését Buzek elnök úrnak, és ő majd szót ad a parlamenti delegáció megszólaló tagjainak, és ha időnk marad, akkor esetleg reakciók is következhetnek.
Tisztelt Hölgyeim és Uraim!
A magyar elnökség fölkészüléséről a következőket tudom mondani. Vannak jó híreim és kevésbé jó hírek is. Jó hír, hogy Magyarországon olyan politikai erőviszonyok uralkodnak jelen pillanatban, amelyek jelenleg nem fenyegetik az EU-elnökség stabil levezetését. A kormány mögött nem csak egyszerűen kétharmados támogatás van, hanem megállapodásban vagyunk az összes parlamenti párttal, az ellenzékkel is, hogy mindent meg fognak tenni ők is a magyar elnökség sikeréért, és erről egy megállapodást kötöttünk. A második jó hírem, hogy Magyarországon legközelebb 2014-ben lesznek választások, következésképpen a magyar elnökséget semmilyen presztízsszempont nem befolyásolja. Bennünket egyetlen szempont vezérel és érdekel, hogy jól végezzük el a munkánkat. De hogy hány fotó készül rólunk, milyen konferenciákon hol ülünk, milyen sorrendben kapunk szót, ezek olyan kérdések, amelyek nem érintenek bennünket, nincs jelentőségük a számunkra. A fölkészülés keretében megpróbáltam véghezvinni egy európai konzultációs sorozatot. Ennek keretében találkoztam az elnök úrral, és találkoztam a frakcióvezetőkkel is. Az elnökségünk megkezdéséig mind a huszonhat tagállami miniszterelnököt meglátogatom, illetve tárgyalást folytatok velük. Mind a huszonhattal. Valamint a Keleti Partnerség, amely egy kiemelt témánk, hat miniszterelnökéből hárommal folytattam személyes tárgyalásokat, valamint a Balkán térségéből is több miniszterelnökkel, miután a balkáni perspektíva is fontos kérdése a mi elnökségünknek. Azt gondolom tehát, hogy egy nagy európai konzultációval készültünk föl a mi elnökségünkre, amelyet én sikeresnek gondolok. Meghallgattuk egész Európát. A mi benyomásunk az volt a tárgyalásaink alatt, hogy bár mindenki más szavakkal és más gesztusokkal fejezte ki az igényét, de abban egyetértés van, hogy mindenki erős Európát szeretne. Mindenki érzi, hogy az erős Európa az nemzetek számára támaszt és erőforrást jelent, egy gyenge Európa pedig csak kolonc mindannyiunk nyakán.
Tisztelt Elnök Úr! Tisztelt Képviselőtársaink!
Nem szeretnénk zsákbamacskát árulni, én úgy látom, hogy az előttünk álló év – tehát nemcsak a magyar hat hónapról, hanem az előttünk álló egész évről beszélek – könnyen lehet, hogy az Unió - a kommunizmus bukása óta - legnehezebb éve lesz. A világban elképesztő sebességű és mélységű átalakulás zajlik. Sokkal erősebb világversenyben kell helytállni Európának, és ebben a versenyben Európa nem lehet az a komótos, dekadens és megfásult öregúr, mint amilyennek most sokan lefestik. A magyar elnökség alatt, majd utána a lengyel elnökség alatt azt gondolom, hogy ismét föl kell mutatnunk a világnak, hogy Európa a piacgazdaság őshazája, és képes új, innovatív megoldások felé fordulni, amikor a régi megoldások már idejét múltak. Én úgy látom, hogy nincs vesztegetni való időnk, az emberek Európa jövőjét és a saját jövőjüket illetően is elbizonytalanodtak. A veszélyeket jól és világosan látják, de a kiutakat nem. És tőlünk pedig megoldásokat várnak elsősorban a gazdaság beindítására, munkahelyek teremtésére és régi munkahelyek megőrzésére. Ezért az az érzésem, hogy Európának, egész Európának komoly megújulásra lesz szüksége a következő időszakban. Azt is be kell, hogy valljam Önöknek, hogy úgy tűnik, hogy sokkal több feladatot kell megoldanunk a magyar elnökség alatt, mint azt valaha is gondoltam volna. Számos olyan új és nehéz téma került az asztalra, amiről korábban szó sem volt; hogy csak egyet említsek, például az alapszerződés-módosítás egy ilyen téma. Ugyanakkor az jó hír, hogy a magyarok azok válsághoz szokott, edzett nép. Meg is lepett volna bennünket, ha simán mennének a dolgok valahol, ahova meghívnak bennünket. Úgyhogy lelkileg és pszichológiailag készen állunk az elvégzendő feladatra. Itt ülünk ebben a teremben és ebben a nagyszerű épületben, amely több műalkotással is emlékeztet bennünket arra, hogy a magyarokra mindig számíthatott Európa, amikor válságos időszakot élt át. Ezért most, amikor ismét mindannyian nehéz helyzetben vagyunk, Önök biztosak lehetnek abban, hogy Magyarországra teljes mértékben számíthatnak.
A prioritásokat illetően a szerződés módosítása első helyen áll. Szeretnénk, ha ez a lehető legrövidebb és legegyszerűbb módosítás volna. Ellenkező esetben úgy érezzük, hogy szétszaladnak a lovak, és nem hiszem, hogy bárki is képes lenne utána összeterelni őket. Szűk, határozott és fókuszált módosításban vagyunk érdekeltek. Mindent meg fogunk tenni annak érdekében, hogy az „Európa 2020 Stratégia” a megvalósulás szakaszába lépjen, és Európa a gazdasági koordináció sikeres formájában válaszoljon a mostani világgazdasági változásokra. Szeretném fölhívni a figyelmüket a roma kérdésre. Ezt is az élet hozta elénk, nem mi választottuk ki magunknak. Úgy érzem, hogy Európának szüksége van egy közös, európai átfogó romastratégiára, amelynek megalkotása szintén a magyar elnökség alatt esedékes. Itt hívom föl az Önök figyelmét, hogy az Európai Parlament tudomásom szerint egyetlen roma képviselőhölgye éppen magyar, és a mi politikai közösségünkhöz tartozik. Tehát jó esélyt látok arra, hogy a romastratégia kialakításában az Európai Parlamenttel együtt tudjunk működni. Szeretném fölhívni az Önök figyelmét, hogy a Balkán sokkal kevésbé nyugodt térsége Európának, mint az messziről látszik. A Balkán törékeny. És abban az esetben, hogyha a horvát tárgyalást nem tudjuk lezárni, és így nem adjuk meg a többi balkáni népnek az európai perspektíva realitásának érzését, akkor mi magunk okozunk bajt abban a térségben. Ezért a horvát csatlakozás fölgyorsítása, a tárgyalások lezárása szerepel a magyar elnökség célkitűzései között. Hasonlóképpen mindent meg fogunk tenni, dacára az általunk ismert európai vitának mindent meg fogunk tenni annak érdekében, hogy Románia és Bulgária a schengeni övezethez kapcsolódhasson.
Amikor megkérdeztem Barroso elnök urat, hogy mit tanácsol nekem, a következő fél évre első helyen, akkor ugyanazt mondta, mint amit Daul frakcióvezető úr mondott nekem ezelőtt több mint egy évvel: a legfontosabb, hogy fölkészüljünk arra, amire nem lehet fölkészülni. Hogy fölkészüljünk a váratlan és előre jelezhetetlen dolgokra, hiszen minden elnökség alatt történik valami, amire senki nem számított, ami nem volt benne a tervekben, ami derült égből villámcsapásként éri a kontinenst. Én szeretném jelezni Önöknek, hogy úgy, ahogyan az elnökség előtt tettem, az elnökségünk átvétele utáni hat hónapban is ismét el fogok menni mind a huszonhat tagállamba. Találkozom mind a huszonhat tagállam vezetőjével, és mindenhol szót fogok emelni az erős Európa eszménye mellett, és megpróbálom a magam eszközeivel is közelebb vinni az európai gondolat szépségét a választópolgárokhoz. Megpróbálom csökkenteni azt a távolságot, ami az európai eszme és az európai polgárok között ma oly fájdalmasan létezik.
Összességében tehát, mélyen tisztelt Elnök úr, kedves Jerzy, azt tudom jelenteni Neked és az Európai Parlamentnek, hogy ami emberileg lehetséges volt a fölkészülés érdekében, az megtörtént, azt elvégeztük. Innentől kezdve mindannyian a Jóisten kezében vagyunk, aki remélem, majd meg is segít bennünket az elnökségünk ideje alatt.
Köszönöm szépen a megtisztelő figyelmet! És most szeretném átadni a szót Neked, kedves Jerzy.


orbanviktor.hu
