Földet, vizet nem adunk el
2008.11.15.

            Beszéd a Tanyavilág a Parlamentben című konferencián a Parlament Felsőházában.
        


Mélyen tisztelt Házelnök Asszony! Tisztelt Lezsák Sándor elnök úr! Tisztelt Képviselőtársaim, akik itt vannak a teremben és kedves Vendégeink, akik elfogadták a meghívásunkat erre a konferenciára! Mélyen tisztelt Püspök Úr! Tisztelettel köszöntöm mindannyiukat!
Nem könnyű a feladatom. Lezsák Sándor elnök úr közismerten szigorú ember, mint hallhatták az imént. Tíz percet adott. Nekem mondandóm pedig ennél több volna. Ilyenkor az ember két dolgot tehet. Vagy gyorsabban beszél, de én a hadari beszéd korából már kinőttem, vagy lényegretörően fogalmaz, ha úgy tetszik, karcosan és szálkásan, ahogy az élet megköveteli. Én az utóbbi megoldást választom.
Mélyen tisztelt Házelnök Asszony! Tisztelt Lezsák Sándor elnök úr!
Örülök, hogy Szili Katalin házelnök asszonnyal együtt vehetek részt ezen a mai megbeszélésen. Ugyanis a tanyavilág kérdése nem pártkérdés. Hozzáteszem: az életünk összes fontos kérdése kívül van a pártkérdések körén, illetve egyik sem pártkérdés közülük. Merthogy az embernek van-e munkája, az nem bal- vagy jobbodali kérdés. Dolgozni bal vagy jobb kézzel nem lehet, mind a kettőre szükség van. A családunk jövője nem lehet pártkérdés, a gyermeknevelés kérdése nem lehet pártkérdés, a gazdálkodás jónéhány kérdése sem lehet az.
Tisztelt Hölgyeim és Uraim!
Amikor a meghívást elfogadtam erre a konferenciára, akkor a magyar nyilvánosság témái között a válság a leggyakoribb témák közé tartozott. Tehát egy válsághangulatban kaptam kézhez a meghívót. Most, hogy szólásra emelekedem, már mindenki erről beszél. Szeretném ezért mondandómat ezzel a kérdéskörrel kezdeni, és világossá tenni, milyen jövő előtt áll Magyarország. Nehéz új kihívások értek most bennünket, komolyan föl kell kötnünk az alsóneműnket, hogyha választ akarunk találni ezekre a kérdésekre. Minden kihívásra adandó jó válasz első föltétele, hogy az ember pontosan azonosítsa a bajok okait. Ezért szeretném, ha Magyarországon mindenhol, tehát a tanyavilágban is tudnák, hogy Magyarország mai bajait nem a pénzügyi világválság okozza. Nem a pénzügyi világválság gázolt el bennünket, hanem a mögöttünk hagyott néhány év rossz politikája gyengített le bennünket, az tett bennünket kiszolgáltatottá. Én a Fidesz – Magyar Polgári Szövetség nevében, volt miniszterelnökként csak azt tudom ígérni Önöknek, hogy persze, összefogásra van szükség, ha baj van, de mi a magunk részéről semmilyen olyan összefogásban nem fogunk részt vennni, amely az emberek ellenére jön létre, és amelynek egyetlen célja van, hogy lenyelesse az emberekkel a békát, és olyan megszorításokat erőltessen rájuk, amire egyébként nincsen szükség. Ránk számíthatnak, mi készen állunk az összefogásra, de nem az emberek ellenében, hanem Önökkel, az emberekkel fogunk majd összefogni, hogy közösen húzzuk ki az országot ebből a bajból.
A baj igazi gyökere, tisztelt Hölgyeim és Uraim, a bizalomhiány. A bizalom a válság idején a legértékesebb valuta. Régi – mondhatnám, olyan régi, hogy dakotának is minősíthetném – bölcsesség, miszerint a bizalom gyalog érkezik, és lóháton vágtat el. Mert mit csinál az ember, ha hazudnak neki? Bizalmatlan. Ha sokszor hazudnak neki, többé egyetlen szót sem hisz el.
Tisztelt Hölgyeim és Uraim!
Egy országot kirángatni a bajból, kirángatni a válságból nem lehet úgy, ha nem hihetünk egymásnak, ha nem hihetünk a vezetőinknek. Ezért a válság megoldásának első számú föltétele a közbizalom helyreállítása, az egyenes, világos, őszinte beszéd tisztelete. Ha ezt meg tudjuk tenni, ha le tudjuk győzni a hazugságot, na majd akkor lesz lehetőségünk arra, hogy kilábaljunk a mai válságból.
Tisztelt Hölgyeim és Uraim!
A tanyavilágra fordítva a figyelmünket, engedjék meg, hogy a szokványostól egy kicsit eltérő szemlélettel közelítsek az Önök életének kérdéseihez. Meggyőződésem, hogy a magyar emberben általában két ősi embertípus viaskodik. Ezeket nem érdemes egymással szembeállítani, de érdemes őket megkülönböztetni. Az egyik ősi típus, ami ott van minden magyarban, az a nyüzsgő, forgolódó, állandóan változtatni akaró, egy helyben megülni nem tudó típus. Egyszerűen nevezzük ezt a városias magyar életformának és karakternek. Ez nem az egyetlen – szemben a liberális felfogással – haladó, progresszív, hanem az egyik, ősi típusa a magyar léleknek. De van egy másik is. Ez ragaszkodó, ez inkább helyben maradó, ez lassú járású, ez megfontolt, ez inkább természetközeli. Valójában nem két emberfajtáról van szó, hanem két olyan őstípusról, amely egyszerre van jelen minden egyes magyar emberben. Hány olyan ismerősünk van, aki azt szokta mondani, hogy megbánta, hogy a városba költözött, s onnan már menne kifelé. És mennyi olyan embert ismerünk a tanyavilágból, aki pedig vágyakozik arra, hogy végre maga mögött hagyhassa a tanyavilágot, és vissza- vagy beköltözhessen a városba.
Tisztelt Hölgyeim és Uraim!
Ezt a két ősi karaktert szembeállítani egymással nagy hiba. Mind a kettőnek megvannak az erényei – inkább ezeket érdemes a politikának kihasználnia.  Mindkét életforma része a magyar léleknek, mind a kettőre szükségünk van. Ugyanakkor azt se felejtsük el, tisztelt Hölgyeim és Uraim, hogy a XX. század világmegváltó és utópisztikus eszméi mind a nagyvárosokból indultak útjukra. A fasizmus és a kommunizmus mind a nagyvárosok termékei. Ezeket nem mi találtuk ki, ezek közül egy sem faluban szökkent szárba. Érdemes tehát a XX. század azon tanulságát is levonnunk, hogyha emberközeli elméleteket, ideológiákat, társadalomszervezési gondolatainkat akarjuk megvalósítani, akkor abban az esetben érdemes visszatérni az emberközeliséghez, az emberléptékűséghez és a természetközeliséghez is. Nagyon remélem, hogy a XX. század történelmét már nyugodtabb lelkialkatú, a vidék életét ismerő, onnan származó emberek is írják majd.
Tisztelt Hölgyeim és Uraim!
Ha az ember megfordul Európában, és ez nekem a munkám részét adja, akkor azt tapasztalhatja, hogy kistelepülések, a tanyák, a mezőgazdaság, a családi gazdaság a nyugat-európai világban nem elmaradottságot jelent, sőt irigylésre méltő létformát. Önök is ismerhetnek néhány angolt. Az angol az embernek olyan fajtája, aki egy vicc kedvéért a lelkét is eladja, és ezért hajlamos a túlzásokra. De van igazság abban az angol bölcsességben, hogy igazán minőségi életet csak vidéken lehet élni. Ezzel azt szerettem volna Önöknek elmondani, hogy a tanyavilág, a farmergazdaság, a családi gazdaság, a falu Nyugat-Európában a jövőt jelenti és nem a múltat. Ott föl sem merül, hogy egy konferencián amellett kelljen érvelni, hogy ez a jövő életformája is.
Tisztelt Hölgyeim és Uraim!
Ezért ha Magyarország európai ország akar lenni, akkor a családi gazdaságokat, a tanyákat, a farmergazdaságokat – ahogy azt városban mondják –, a kistelepüléseket és ezt az életformát meg kell becsülnünk. Ezért a kistelepülésektől nem lehet elvenni azokat a civilizációs intézményeket, amelyek nélkül a XXI. században már nem lehet elfogadható életet élni. Ma azt látjuk, Magyarországon az a divat, hogy bezárás, elvonás, központosítás és „egyszerűsítés” címén rombolják, roncsolják, erőszakolják a vidéket. Beszéljünk egyenesen! Az elmúlt évek törvényhozását, az elmúlt évek költségvetéseit figyelve a kistelepülések tudatos felszámolásának politikáját láthatjuk itt, a tisztelt ház falai között. Azért jöttünk össze, ha jól értem, hogy megvitassuk, hogy mi ezzel nem értünk egyet, mi is emberek vagyunk, ugyanolyan jogú állampolgárok, mint a parlamenti képviselők, és elvárjuk, hogy ezek a törvények, ezek a költségvetések ne elvegyék az iskolákat, postákat, orvosi rendelőket, hanem biztosítsák – ha már adót fizetünk – a mi számunkra is a XXI. századhoz méltó emberi lét feltételeit. Aki azt gondolja, hogy az embereket a tanyákról a faluba, a faluból meg a városokba kellene űzni, valójában szegénnyé és gyengévé teszi az országot. Senki sem gondolhatja komolyan, hogy Magyarországon komoly összegeket lehet megspórolni a kisiskolákon, a posta bezárásán vagy éppen az orvosi rendelő fölszámolásán. Ezek mögött az intézkedések mögött nem gazdasági okok vannak, hanem egy elhibázott életszemlélet, amely azt gondolja, hogy a modern, XXI. századi európai életforma kizárólag városi közegben fogalmazható meg.
Tisztelt Hölgyeim és Uraim!
Kell még néhány szót szólni a földről is. A helyzet az, hogy Európában a nemzet alapja mindenhol a föld. Aki elveszíti a földjét, az elveszíti a hazáját. A magyar nyelv nagyon pontosan fogalmaz, amikor azt mondja, hogy aki elveszíti a földjét, az földönfutóvá válik, vagyis hazátlanná. Ezért ki kell mondanunk, hogy fontos, a mi számunkra személyesen fontos a magyar nemzet jövője szempontjából fontos, hogy hazánk tartsa meg a termőföldjét. Sem a termőföld, sem az annak megműveléséhez elengedhetetlen víz, amely közkincs, nem eladó. Földet, vizet nem adunk el.
Tisztelt Hölgyeim és Uraim! Tisztelt Elnök Úr!
Ez természetesen nem jelenti azt, hogy ne tudnánk, ne tudhatnám én magam is, hogy a magyar vidék és a magyar tanyavilág nincs ideális állapotban. Amikor készültem ide Önökhöz, elolvastam néhány vonatkozó tanulmányt, és láttam, hogy a fölmérések szerint van vagy 20-30 %-a a tanyán élőknek, akik kényszerből költöztek ki tanyára, és valójában szociálisan rendkívül nehéz helyzetben vannak. Én nem tartom szerencsésnek azt, sőt nem tartom elfogadhatónak sem, hogy Magyarországon az életforma megválasztása anyagi kérdés legyen. Az lehetetlen, hogy a városban megélhetést nehéznek és költségesnek ítélő emberek kimeneküljenek a tanyákra. A választás szabadsága, amiért az egész rendszerváltást csináltuk, a szabad élet nem csak azt jelenti, hogy négyévente egyszer pártokat lehet választani, szavazni, hanem azt is jelenti, hogy megválaszthatjuk a saját életformánkat, aminek nem feltétlenül anyagi szükség vagy pénztelenség vagy munkanélküliség az oka, hanem valódi választási lehetőseink vannak. Aki kényszerből dönt, az nem szabad ember, az kiszolgáltatott ember. A rendszerváltoztatás eredményeképpen nagyon sok ember és család nem szabaddá lett, hanem a kiszolgáltatottság egy másik létformájában éli az életét. Ezért nekünk olyan kormánypolitikára van szükségünk, amely lehetővé teszi, hogy azok, akik kényszerből mennek ki a tanyavilágra, és nem érzik ott jól magukat, azok találjanak maguknak másik létformát, másik életlehetőségét.
Tisztelt Hölgyeim és Uraim!
Végezetül engedjék meg, hogy idézzem, amit egy magyar mezőgazdász Dániában tett látogatásáról vetett papírra 1927-ben. 1927-ben, ha jól számolom, nyolcvanegy esztendővel ezelőtt. „Ott tökéletesen működik a tanyarendszer, létezik minden előnye, hátrányok nélkül. Van útja, villanyvilágítás, telefon, mindenféle szövetkezet, a tanyasi ember is mindennap kapja a postát, jár hozzá orvos, van elérhető iskola”. 1927-ben Dániában, tisztelt Hölgyeim és Uraim! És ma azért jöttünk össze, hogy itt, Magyarországon, 2008-ban ezeket a célokat fogalmazzuk meg, s reményeink szerint, ha nem is egyik napról a másikra, de megvalósítsuk azokat a célokat, amiket nyolcvanegy évvel ezelőtt egy magyar Dániáról már papírra vetett.
Tisztelt Hölgyeim és Uraim!
Kétségkívül a tanyasi ember elismerést élvez a politikusok között. Amikor a politikusok egymás között magyar emberekről beszélnek, és a tanyasi élet előkerül, higgyék el, hogy a magyar politikusok a legnagyobb elismerés hangján beszélnek a tanyán élő emberekről. És nemcsak azért, mert Önök keményen dolgoznak, hanem azért is, mert a szíve mélyén, függetlenül attól, hogy bal- vagy jobboldali parlamenti képviselőről van szó, pontosan tudja, hogy a tanyasi ember életformájának a lényege, hogy a maga ura lehet. Márpedig a maga ura emberek, a maga ura családok azok, akik a nemzetet szabaddá és függetlenné tudják tenni. Nincs magyar szabadság, nincs magyar függetlenség, ha alávetettek az ország polgárai. Ha nem az a lelki alkat uralkodik az országban, amely, ahogyan a maga kis életének kis köreiben megteremtette a szabadságot és a függetlenséget, ugyanúgy kiköveteli a magyar nemzet számára is. Nincs nemzeti függetlenség és nemzeti szabadság az egyéni ember szabadsága és függetlensége nélkül. Mi, amikor a tanyasi emberekről gondolkodunk, nem csak számokat látunk, nem csak szociális problémákat látunk, nem csak mezőgazdasági kérdéseket látunk, nem csak településszabályozási kérdéseket látunk, hanem látjuk azokat az értékeket is, amelyeket a szabadság és a függetlenség formájában az Önök élete megtestesít, és mi ezt tiszteljük.
Tisztelt Hölgyeim és Uraim!
Én szeretném megköszönni Balogh József képviselőtársamnak azt, hogy kidolgozta azt a programot, amelyet a Fidesz – Magyar Polgári Szövetség beillesztett a maga jövőre vonatkozó elképzelései közé. Nekünk van egy elgondolásunk. Balogh József képviselő úr, azt gondolom, hogy szerénytelenség nélkül mondhatom, hogy rendkívül értékes munkát végzett, ezért mi úgy érezzük, hogy az elkövetkezendő 8-10 év tanyasi életének kérdéseinek megválaszolására fölkészülten érkeztünk erre a mai megbeszélésre.
Én azt szeretném kérni Önöktől, hogy bár a mai helyzet kétségkívül szomorú, lehangoló, kedvetszegő, nem ad az embernek inspirációt, nem egy olyan korban élünk, amikor úgy kel fel az ember minden reggel, hogy végre itt a lehetőség előttem. Sokkal inkább az a hangulat kezd eluralkodni Magyarországon, hogy az is jó, ha a holnapi nap nem lesz rosszabb, mint a mai volt. Én azt szeretném kérni Önöktől, hogy ne engedjenek ennek a hangulatnak. Ne adják fel a reményt, hogy lehet ez jobb is. Higgyék el, Magyarország sokkal többre képes annál, mint amit ma mutat. Ha valaki ezt nem hiszi el, nézzen a feje fölé, nézzen körül ebben az épületben. A magyar nemzet, amelynek mi is tagjai vagyunk, ilyesmire is képes volt. És ha képesek voltunk a múltban, akkor képesek leszünk a jövőben is. Kérem, tehát higgyék el, hogy Magyarország többre képes, bizonyítani akar. Be is fogja bizonyítani, még pontosabban: mi együtt be is fogjuk bizonyítani, hogy Magyarország többre képes.
Köszönöm szépen!


orbanviktor.hu
