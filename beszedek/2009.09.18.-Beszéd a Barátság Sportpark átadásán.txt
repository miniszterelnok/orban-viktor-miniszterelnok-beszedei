Beszéd a Barátság Sportpark átadásán
2009.09.18.

            Orbán Viktor beszéde a Barátság Sportpark átadásán, Győrött.
        


Jó napot kívánok, tisztelt Hölgyeim és Uraim!
Engedjék meg, hogy mindannyiukat tisztelettel köszöntsem. Azokat is, akik belül vannak, és ott látom, vannak a kerítésen kívül is állnak néhányan: tisztelettel köszöntöm őket is! Néhány régi ismerős arcot is láttam. A Gyirmót vezetőségét is köszöntöm itt, ezen a szép nyár végi, ősz eleji délutánon. Örülök, hogy ők is itt vannak! Tisztelettel köszöntöm a megyei közgyűlés elnökét és parlamenti képviselőtársamat, tisztelettel köszöntöm Szijjártó urat, képviselőtársamat és a városi közgyűlés minden tagját! Természetesen kiemelt tisztelettel köszöntöm, és egyúttal megköszönöm, hogy itt lehetek, a vendéglátómat, Győr város polgármesterét, Borkai Zsoltot.
Nagyon örülök annak, Zsolt, hogy elhívtál ide, erre a mai találkozóra. Én emlékszem arra, hogy amikor a polgármester-választás előtt voltunk még, és fontolgattuk, hogy s miképpen kéne itt a jövőt alakítani, és előkerült a Te neved, akkor sokan mondták, de hát nehéz idők jönnek, szabad-e kezdő polgármesterrel belevágni ilyen nehéz évekbe. Én mondtam, hogy egy olimpiai bajnok sohasem kezdő. Ugyanis az emberekért való munka, a küzdelem, a közösségi munka, a közéletben való részvételnek a lényege, az alapja – ezen áll minden, illetve ezen bukik minden – a kitartás. S egy kitartás nevű sportágban az olimpiai bajnokok a legjobbak mindig. Úgyhogy én biztos voltam benne, hogy jó döntést hozunk, biztos voltam benne, hogy a választási ígéreteket meg fogjuk tartani, és biztos voltam, hogy a Te korábbi sikeres pályafutásod a legfontosabb garancia arra, amely a választási program mögött állt.
De egy olyan napon vagyunk ma itt együtt, ahol nem helyes párthovatartozás alapján különbséget tenni, hiszen nyilván az egész képviselő-testület jóakarata, támogató szándéka is ott van a létesítmény mögött, ezért pártállásra való tekintet nélkül engedjék meg, hogy köszöntsem a képviselő-testület MSZP-s, fideszes, a jó ég tudja még, mi mindenféle tagjait, és gratuláljak nekik ehhez a teljesítményhez!
Tisztelt Hölgyeim és Uraim!
Azonban ez a rendezvény nemcsak a képviselő-testület MSZP-s, fideszes, KDNP-s tagjainak az üzenete, nemcsak a polgármester úr teljesítményének üzenete, hanem ez Győr város üzenete Magyarországnak. Olyan időket élünk, amikor szinte mindenhonnan csak a rombolásról érkeznek hírek. Bezárt iskolák, veszélyben lévő kórházak, gyerekektől elvett menzaadagok, általában rombolás, pusztulás, leépítés, bezárás, visszafejlesztés. Örülök annak, hogy van egy város, és annak van egy vezetője, aki dacolva a nehéz körülményekkel egészen mást tanít, egészen mást üzen. Másfajta üzenetet küld innen Győrből Magyarországnak. Azt üzeni, hogy a legnehezebb körülmények között is, ha jól végezzük a munkánkat, ha jól szervezzük a munkánkat, ha tudunk együttműködni az emberekkel, ha létrejön egy széles összefogás, akkor a legnehezebb időkben is tudunk építeni. S aki épít, aki alkot, az reménykedik. Mert mindenki a jövőnek épít és a jövőnek alkot. Márpedig a remény az, ami leginkább hiányzik ma Magyarországon. Én szeretném hinni, hogy a 2010-es év mindannyiunk számára, egész Magyarország számára a remény éve lesz. A rombolás szelleme után végre az az építő szellem uralkodik majd Magyarországon, amely építő szellem Győr város képviselő-testületét és a polgármestert is vezette, amikor ennek a beruházásnak a támogatása és kivitelezése mellett döntött.
Azt szokták mondani, Magyarországon ma szinte minden beruházás átadásakor, hogy ez a létesítmény az Európai Unió és a kormány támogatásával jött létre. Én szeretném elmondani Önöknek, hogy ez a létesítmény az Európai Unió és a kormány egyetlen filléres támogatása nélkül jött létre. Itt se Unió, se kormány, itt csak a győri emberek erőfeszítését és munkáját láthatjuk. Ami egyfelől persze nem feltétlenül jó hír, mert jó, ha vannak segítők kívülről is, de ugyanakkor világosan mutatja, hogy van értelme kitartani, mert ha nincs senki, aki segítsen rajtunk, mi akkor is képesek vagyunk elérni a céljainkat. Ha kell, az Európai Unió nélkül, ha kell, kormányok nélkül, ha nagyon akarunk valamit, a helyben lakók összefogása révén képesek vagyunk azt megvalósítani. Jó is, hogy ezt itt elmondhatom, mert úgy látom, hogy a következő időszakban leginkább csak magunkra számíthatunk. És ha a magyarok továbbra is állandóan mástól, kívülről várják a segítséget, akkor ebből az országból sajnos nem lesz több, mint amit ma mindannyian láthatunk. Ha tehát reménykedni akarunk, ha hinni akarunk a jövőben, akkor elsősorban saját magunkra, munkánkra, erőfeszítésünkre és odaadásra számíthatunk.
Ez az üzenet, amit Győr városa küld most Magyarországnak, egy másik szempontból is fontos. Hiszen itt egy olyan beruházásról van szó, amelynek első számú haszonélvezői talán leginkább a gyermekek lesznek. Ha az ember a maga saját politikai meggyőződését össze akarja foglalni a mai Magyarországon, három egyszerű mondatban is megteheti. Minden gyerek lakjon jól, minden gyerek mozogjon, és minden gyerek olvasson! Mert ha minden gyereknek megadjuk azt, ami jár, mármint hogy legalább egyszer lakjon jól a nap során, ha megteremtjük a lehetőségét, hogy olvasson, művelődjön, ne szokjon le arról, hogy pallérozza az elméjét, és megteremtjük a lehetőséget, hogy mozogjon – ne csak a tévé előtt üljön, ne csak a számítógép előtt üljön, hanem igen, mozogjon is –, ha tehát jól tartjuk őket, olvasnak, művelődnek, közben sportolnak és mozognak, akkor az a generáció, ami fölnő, erős lesz. Márpedig erős generáció nélkül nem lehet jövője Magyarországnak sem.
Mindannyiónk felelőssége, nekünk, szülőknek, Önöknek, sportvezetőknek, városi vezetőknek, hogy a fölnövekvő generáció testben és lélekben erős legyen. Ez a mai nap azt üzeni, hogy Győr városában törődnek a gyermekekkel, törődnek a jövővel. Ez azt jelenti, hogy Győrben van jövője Győr városának, és itt, Győrben van jövője Magyarországnak is.
Hajrá Magyarország, hajrá magyarok!
Köszönöm, hogy meghallgattak!


orbanviktor.hu
