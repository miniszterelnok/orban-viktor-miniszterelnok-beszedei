Magyarország érdeke a sikeres Kurdisztán
2015.05.11.

            Orbán Viktor sajtónyilatkozata a Maszúd Barzani, az Iraki Kurdisztáni Régió elnökével közösen tartott sajtótájékoztatón (2015. május 11. Budapest).
        


	Itt, a sajtó nyilvánossága előtt is tisztelettel köszöntöm az elnök urat, aki a Kurdisztáni Régió elnöke. Az európai nyelvben a régió mást jelent, mint a világ keleti felén. Mindannyian ismerjük azt a nehéz helyzetet, amely Irakban és az iraki térségben kialakult. A mai napon mi egy olyan vezetőt köszöntöttünk kétoldalú hivatalos tárgyaláson, aki a fájdalmasan hiányzó stabilitás egyik képviselője Irak és térségének világában. Ráadásul egy olyan embert, aki a politikai bátorságnak sincsen híján, és ezért így a magyarok szemében mindig is tiszteletet élvezett. Kevés olyan vezetője van ma a világnak, aki egyszerre bátor, és stabilitást is tud adni annak a területnek, amelynek választott vezetője. Tavaly novemberben aláírtunk egy egyetértési nyilatkozatot, megnyitottuk az erbíli főkonzulátusunkat, és mindig is támogattuk azt a politikát, amely a szunnita és a kurd közösség teljes körű bevonását szorgalmazta a politikai párbeszédbe.

	Önök bizonyára tudják, hogy a magyar parlament alig egy hónapja döntött arról, hogy katonákat is küldünk ebbe a régióba. Ennek az operációnak az előkészítése zajlik, tisztjeink már kint vannak. Meggyőződésünk, hogy a magyar parlament jó döntést hozott. Meggyőződésünk, hogy a nyugati elkötelezettségről és szövetségről, a nyugati értékekről persze nem árt beszélni, de még jobb, hogyha teszünk is érte valamit. Magyarország a nyugati identitásának fontos részeként tekint arra a küldetésre, amelyet Erbílben és környékén, Kurdisztánban hajtunk végbe. Meggyőződésünk, hogy ennek a térségnek, Irak térségének stabilitása nemcsak az ott élő népek számára fontos, bár elsősorban nekik, hanem fontos a Nyugatnak és nekünk, európaiaknak is. Ez magyarázza az egyértelmű magyar hozzájárulást. Meggyőződésünk, hogy ahhoz, hogy az Európában jelentkező bevándorlási nyomást, amely egyre nő, kezelni tudjuk, ahhoz stabilizálni kell a helyzetet a Közel-Keleten és Észak-Afrikában. Az Iszlám Állam tevékenysége ma már nem Irak területére korlátozódik, hanem egy átfogó fenyegetést és destabilizációs tényezőt jelent. Meggyőződésünk, hogy Európának támogatnia kell minden béketörekvést, amelynek elsődleges célja a terrorszervezetek fölszámolása, másodsorban pedig támogatnunk kell a gazdasági stabilitást. Nekünk stabil Irakra és stabil Kurdisztánra van szükségünk. Stabil kurd régió és iraki régió nélkül Európában sem lehet stabilitást teremteni.

	Mélyen tisztelt Elnök Úr!

	Köszönjük szépen, hogy ellátogatott ide hozzánk. Köszönjük szépen, hogy a fölkínált együttműködési lehetőségeket az elmúlt időszakban igénybe vették. Mintegy 30 kurd ösztöndíjasunk van Magyarországon a magyar állami program keretében. Most megállapodtunk a gazdasági együttműködésünk kiterjesztésében. Köszönettel tartozunk a Magyar Olaj- és Gázipari Rt.-nek, közismert nevén a Molnak, amely a legnehezebb és legkockázatosabb időszakban sem döntött a kivonulás mellett, hanem ott maradt ebben a régióban, és ma a kurd–magyar, az iraki–magyar együttműködés zászlóshajója. Az ő munkájukat a jövőben is stratégiai jelentőségűnek gondoljuk. Megállapodtunk kulturális együttműködési kérdésekről is. Nagyon reméljük, hogy az előttünk álló évek az erősödő kurd–magyar kapcsolatok és a kölcsönös tisztelet jegyében telnek majd.

	Mélyen tisztelt Elnök Úr!

	Köszönjük szépen a látogatását!
	 
