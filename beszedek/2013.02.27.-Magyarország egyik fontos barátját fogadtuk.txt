Magyarország egyik fontos barátját fogadtuk
2013.02.27.

            Orbán Viktor sajtótájékoztatója Herman Van Rompuy, az Európai Tanács elnökének budapesti látogatását követően.
        


	Jó napot kívánok, Hölgyeim és Uraim!

	Engedjék meg, hogy röviden tájékoztassam Önöket a megbeszélésről, amit Herman Van Rompuy elnök úrral folytattunk. Először is szeretném, hogyha a magyar közvélemény tudná, hogy az elnök úr személyében Magyarország egyik fontos barátját fogadtuk ma egy tárgyalás erejéig. A következő hét évre szóló pénzügyi terv elkészítése nem jöhetett volna létre az elnök úr személyes és stábjának kiemelkedő erőfeszítése nélkül. Mi mindannyian, európaiak, köztük mi, magyarok is elismeréssel kell, hogy szóljunk arról a teljesítményről, amellyel majd’ harminc ország pénzügyi terveit, szándékait, az azok mögött meghúzódó nemzeti stratégiákat sikerült egy európai pénzügyi tervvé kovácsolnia, amiért ezúton is elismerésünket fejezzük ki. Másodsorban szeretném a magyarokat arról is tájékoztatni, hogy az elnök úr mindig is nyitott volt azok iránt a megoldások iránt, amellyel Magyarország 2010 után próbálta és próbálja stabilizálni, majd növekedési pályára állítani a saját gazdaságát, illetve társadalmát. Magyarország bejelentkezett az európai sikertörténet pozíciójáért, hiszen nagyon kevesen vagyunk az Európai Unióban olyanok, akik képesek lennénk egyszerre csökkenteni az államadósságot, kontroll alatt tartani az éves költségvetéseinket és egyúttal növekedési pályára állítani a gazdaságot. Magyarország a számunkra fontos hat gazdasági mutatóból öt tekintetében jobban teljesít, mint bármikor korábban. Az államadósságunk csökkenő pályán van, a költségvetési hiányunk 3 % alatt, külkereskedelmi mérlegünk kiemelkedően pozitív, a folyó fizetési mérlegünk több, mint stabil, és a foglalkoztatási számok is, még ha szándékainknál lassabban, de javulnak. Talán éppen tegnapi vagy mai információ, hogy ismét harmincegynéhány ezerrel többen dolgoznak, mint egy évvel ezelőtt. A gazdasági növekedés az, ami hiányzik a magyar gazdaságból, ezért 2013-nak az a feladata, hogy gazdasági növekedést érjünk el. Erre – Elnök urat tájékoztattam – komoly és jó esélyünk van. Én magam is személy szerint minden várakozásnál, a nyilvánosság előtt megismert várakozásnál jobb eredményt várok e tekintetben 2013-ban. Az európai közös ügyek tekintetében biztosítottam az elnök urat arról, hogy Magyarország számára fontos az eurózóna sikere, és bár mi nem vagyunk tagja az eurózónának, de mi minden olyan lépését támogatjuk az elnök úrnak, illetve az eurózónához tartozó országoknak, amellyel stabilizálják és helyreállítják a bizalmat a közös európai pénznemben. Tehát Rompuy elnök úr számíthat Magyarország támogatására a bankunió tekintetében, a pénzügyi-gazdasági koordináció tekintetében és általában azoknak a lépéseknek a tekintetében is, amelyek az eurózónát erősíteni hivatottak. Ugyanakkor Magyarország azt kéri az elnök úrtól, hogy miután Magyarország nem része az eurózónának, és a magyar gazdaság bajai éppen a kommunista múltja miatt bizonyos sajátosságokat is mutatnak, ezért legyen fogadókészség és megértés azok iránt a magyar gazdaságpolitikai lépések iránt, amelyek az eurózónához tartozó államok szempontjából szokatlannak tűnnek, de a magyar gazdaság szempontjából létfontosságúak. Ilyenek az adóreformjaink, a versenyképességet segítő lépéseink és még jó néhány más gazdaságpolitikai eszköz is. Én nagyon remélem, hogy a magyar gazdaság 2013-ban, ha növekedést is sikerül előállítania, egy olyan sikertörténet lesz, ami nemcsak Magyarország számára lesz fontos, hanem az európaiak számára is azt mutatja majd, hogy válság idején is lehet egy közép-európai országban is sikeres gazdaságpolitikát folytatni. Megerősítettük tehát a mai tárgyaláson Magyarország európai uniós elkötelezettségét. Megerősítettük az együttműködési szándékunkat az eurózóna ügyében és megerősítettük azt a politikai barátságot, amely Magyarországot Brüsszelhez és az Európai Unióhoz köti, és ennek egy fontos szereplője Herman Van Rompuy elnök úr, akit ma itt üdvözölhettünk Budapesten.


orbanviktor.hu
	 
