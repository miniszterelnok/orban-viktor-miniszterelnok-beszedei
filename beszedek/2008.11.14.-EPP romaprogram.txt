EPP romaprogram
2008.11.14.

            Orbán Viktor beszéde az EPP Roma programjának bemutatóján, Brüsszelben.
        


Good afternoon, Ladies and Gentlemen! If you don’t mind, I would like to use the possibility to speak our own native language, so I will continue in Hungarian.
Elnök Asszony, köszönöm szépen azt a munkát, amit a mai találkozónk megszervezése érdekében végzett. Egy hosszú munka fontos állomásához érkeztünk ma. Amikor bennünket, közép-európaiakat az Európai Unió felvett a tagjai sorába, akkor mi azzal a meggyőződéssel érkeztünk Brüsszelbe, hogy mi nemcsak kapni fogunk az Európai Uniótól, hanem adni is. Adni érzékenységet, figyelmet, gondolkodásmódot, filozófiailag talán más megközelítésmódot a problémákhoz, mint amivel a régebbi tagállamok rendelkeznek. Romák ugyanis nemcsak az új tagállamokban élnek, hanem a régi tagállamokban is. Az a tény, hogy közép-európai országokat vettek fel az Európai Unióba, kétségkívül megnövelte az Unión belüli roma közösség létszámát, de hála a Líviához hasonló képviselőinknek és politikusainknak, a roma ügy most már nem magyar, román, lengyel, spanyol, francia vagy éppen olasz ügy, hanem európai ügy. Ezért dolgoztunk az elmúlt négy évben, hogy ez váljon világossá Európában. Persze minden közösségnek megvannak a nemzeti sajátosságai, a megoldásoknak is alkalmazkodniuk kell e sajátosságokhoz, de szükséges egy egységes, a megoldás fő irányait megjelölő, azt támogató, azok számára pénzügyi-gazdasági alapokat adó, európai roma politika is. Ezért vagyunk itt. Tulajdonképpen ünnepeljük azt a tényt, hogy az Európai Unió döntéshozatali szervei befogadták a legfontosabb kérdések közé az Európai Unióban élő roma közösségek problémáját. Ennek a bizonyítéka, hogy a legmagasabb szinten, immáron a Tanácsban is foglalkoznak ezzel a kérdéssel, és jelentések elkészítésén dolgoznak.
Ez az ügy, amiről ma beszélünk, a roma közösségek jövője Európában, nem pártügy. Általában az élet legfontosabb kérdései nem pártügyek. Munka, gyermeknevelés, család, oktatás; ezek nem pártkérdések. De azt be kell látnunk, hogy a modern politikában ha a pártok nem vállalnak kezdeményező szerepet, akkor az ügyek nem válnak fontossá, és lassan vagy egyáltalán nem jutnak el a szükséges kezelésig. Ezért engedjék meg, hogy kicsit részrehajló módon, de gratuláljak az Európai Néppártnak, amely az Európai Parlamenten belül az első olyan politikai szervezet, amely integrálta a programjába a roma közösségekre vonatkozó elgondolásokat, és amelynek erőfeszítését dicséri, hogy európai szintre emelkedett a problémával való foglalkozás. Az Európai Néppártnak ezért köszönettel tartozunk, párthovatartozásra való tekintet nélkül – a kezdeményező talán azért ennyi elismerést megérdemel.
Tisztelt Hölgyeim és Uraim!
Engedjék meg, hogy annak a hosszú útnak, amely idáig vezetett, néhány állomására emlékeztessem Önöket. Először is 2004 végén az Európai Néppárt létrehozta a Roma Munkacsoportot, amelyet Lívia irányított, és amelynek köszönhetjük a mai találkozónkat. 2005-ben az Európai Néppárt a Robert Schumann Alapítvány támogatásával már gyakornoki programot is indított, amelyben több mint harminc tehetséges, ambiciózus, boldogulni akaró és okos roma fiatal jutott képzési lehetőséghez, vett részt a gyakornoki programokban. 2006-ban az Európai Néppárt a római kongresszusán bemutatta, illetve mi ott bemutattuk „A romák oktatási és foglalkoztatási helyzete Európában” című előterjesztésünket, amely azt eredményezte, hogy az Európai Néppárt lett az első európai szervezet, amely prioritásai közé emelte a romák társadalmi beilleszkedésének elősegítését.
Nagyon fontosnak tartom a nők szerepét ebben az egész roma ügyben. Van jó néhány olyan politikai kérdés, amit nők nélkül nem lehet megoldani. Szerintem a roma közösségek integrálódása az európai társadalmakba a nők aktív részvétele nélkül lehetetlen. Ezért én egy okos és bölcs kezdeményezésnek tartom azt, hogy Lívia egy külön jelentést készített a roma nők helyzetéről az Európai Unióban, amelyben világosan kimutatta, hogy a roma nők és a nem-roma nők közötti életlehetőségeket szakadékok választják el mind az életkor, mind az oktatási helyzet, mind pedig a foglalkoztatás területén. Márpedig meggyőződésem szerint a roma közösség integrálódásának kulcsszereplője a családanya. A roma nők lesznek a kulcsszereplők. Ismerjük ezt a közösséget: az ő szerepük kitüntetett, más európai közösségekhez képest kiemelkedően magas.
Én fontosnak tartom, hogy kimondjuk, illetve elérkezzünk ahhoz a ponthoz, ahol kimondható, hogy Európában már a romákkal szembeni diszkrimináció, a romákkal szembeni kirekesztés, a romákkal szembeni jogfosztó magatartás elfogadhatatlan. Minden nemzeti kormány ezen az elvi alapon áll. Nincs Európában olyan jelentős politikai szervezet sem kormányon, sem ellenzékben, amely meg merné magának engedni, vagy akár törekedne ilyesmire, hogy a romákat emberi jogaiktól megfosztó, kirekesztő, szegregációt támogató politikát képviseljen. Ez nagy siker. Mindannyian érezzük azonban, hogy ez a siker önmagában kevés. Ezért szerintem eljött az a pillanat, amikor a roma közösségekkel való foglalkozásban a súlypontot – az emberi jogi kérdéseket persze nem elfelejtve – kicsit át kell helyeznünk a pénzügyi és a gazdasági kérdésekre. Tehát többet várunk az Európai Uniótól, mint a romák jogainak deklarálását. Mi olyan programoknak a vállalását, olyan programok finanszírozását, támogatását is várjuk, amelyek valóban segítik az adott nemzetállam területén belül élő romákat abban, hogy jó minőségű oktatáshoz jussanak, hogy valóban lehessen munkahelyük, hogy valóban megkapják azokat a lehetőségeket a munkaerőpiacon, amely egyébként minden európai polgárt megillet. Ezért nagyon remélem, hogy a figyelem és a megoldások keresése nem marad meg az antidiszkrimináció mezőjében, hanem immáron a gazdasági-pénzügyi szférába tolódik majd át.
Tisztelt Hölgyeim és Uraim!
Meggyőződésem, hogy nekünk egy egységes, roma stratégiára van szükségünk. Ennek a kidolgozása megkezdődött. A 2004 és a 2009 közötti öt év az Európai Parlamentben stratégiai kidolgozásról szólhat, ha jó dokumentummal zárjuk le ezt a szakaszt. Azonban a következő, 2009 után megkezdődő ötéves parlamenti mandátumnak már többre kell vállalkoznia. Itt már nem egyszerűen elveket, értékeket kell megfogalmazni, hanem végre konkrét megoldási javaslatokat, társadalmi programokat kell, kellene vállalnia az Európai Uniónak, és ez a stratégiai program talán 2009 és 2013 között telhet meg élettel.
Összességében tehát azt tudom mondani Önöknek, hogy az európai roma közösség nagy részét elviselhetetlen mértékben sújtó szegénységet, társadalmi kirekesztést csak egy európai koordinálású, összehangolt és a helyi közösségek sajátosságait figyelembe vevő programmal lehet majd orvosolni. Talán zárógondolatként engedjék meg. Ez a roma közösség talán arra is vállalkozhat, hogy a kérő szerepéből – ezt a közösséget gyakran úgy írják le, mint aki mindig csak kér – kilépjen, és az öntudat hangján szólaljon meg. Azért rengeteg emberről beszélünk. Ez erő: politikai és társadalmi erő. A becslések eltérőek; 12-15 millió európai romáról beszélünk. Azt gondolom, hogy egy ekkora közösségnek, amely bátran mondhatja, hogy Európa legnagyobb kisebbsége. Nincs még egy ilyen számú kisebbsége az Európai Uniónak, nem egyszerűen kér, hanem azokat a lehetőségeket követeli a maga számára, amivel egyenrangú európai polgárrá válhat. Ez a súlya az európai roma közösségnek Európán belül nem csökkenni fog, hanem nőni. Mindannyian ismerjük a demográfiai adatokat a nemzetállamokra vonatkozóan is, a roma közösségekre vonatkozóan is, meg az Európai Unióra vonatkozóan is. Tehát ez a 12-15 milliós közösség nemcsak számában fog növekedni a jövőben, hanem Európai Unión belüli arányát tekintve is növekedni fog. Ez azt gondolom, hogy erőt és önbizalmat kell, hogy adjon a roma közösségeknek.
Én azt kívánom Önöknek, hogy a maihoz hasonló meghallgatások révén jussanak el az erőn kívül azokhoz az okos, kidolgozott programokhoz is, amely így együtt: a politikai súly és a kidolgozott programok, ha egymással társulnak, képesek lesznek az európai döntéshozókból a megfelelő távlatos és tényleges gazdasági megoldást jelentő döntések meggyőzésére, illetve ilyenek megalkotására.
Úgyhogy, Lívia, engedje meg, hogy mint az Európai Parlament képviselőjének gratuláljak az mögöttünk hagyott években végzett, megalkuvást nem ismerő munkájához, sok sikert kívánjak a mai meghallgatásához és az ezt követő, későbbi tanácskozásokhoz. Hosszú út áll Önök előtt. Sok sikert ehhez!


orbanviktor.hu
