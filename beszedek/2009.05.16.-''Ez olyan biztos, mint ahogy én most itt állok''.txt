''Ez olyan biztos, mint ahogy én most itt állok''
2009.05.16.

            Orbán Viktor beszéde a Polgári Szociális Bázis rendezvényén, Budapesten.
        


Tisztelettel köszöntöm Önöket! Jó napot kívánok mindannyiunknak! Köszönöm, hogy eljöttek erre a mai találkozóra!
Engedjék meg, hogy először is külön köszöntsem Hegedűs Zsuzsát, aki volt olyan kedves, és megtisztelt bennünket a jelenlétével. De persze ennél többről is szó van, hiszen már évek óta dolgozunk együtt. Tőle származik az a gondolat, most leleplezzük magunkat, amivel saját tollként szoktunk dicsekedni, miszerint a következő kormánynak nemcsak mást, hanem másképpen is kell cselekednie. Ezt a Professzor asszony úgy szokta közérthető formában elmondani a számunkra, hogyha a következő kormány csak annyit tud elérni, hogy az állami szolgáltatások színvonala javul, és az állam teljesítménye jobb lesz, akkor még nem tett meg mindent, amire szükség van. Ugyanis a következő kormánynak az is dolga, hogy segítsen az embereknek visszafoglalni a saját hazájukat, hogy őket is bevonja, hogy őket is megmozdítsa, hogy velük együtt történjen az, ami történik. Nekünk tehát nem a következő kormány meg a magyar állam sikereire van szükségünk, hanem a helyben élő, dolgozó és ott egymással összefogni képes közösségek sikerére. Nagyon örülök, hogy ennek a gondolatnak a gazdája itt van velünk, és remélem még, hogy hosszú éveken keresztül eredményesen dolgozunk majd.
Tisztelettel köszöntöm Tarlós István urat, aki végre gatyába rázott bennünket Budapesten. Mert eddig csak nadrágban voltunk, jól néztünk ki ugyan, de sokra nem jutottunk – magunk között legyen mondva –, de mióta István volt olyan kedves és elvállalta a főpolgármester-jelöltséget, amit éppen csak egy nyúlfarknyi különbséggel veszített el, mármint az arról szóló választást, és azóta kézbe vette a Fidesz fővárosi ügyeit, illetve frakciójának működtetését, azóta úgy nézünk ki, ahogyan egy kormányzásra készülő pártnak ki kell néznie. Van jelöltünk arra a megbízatásra, amit Budapest gazdájának nevezhetünk, van összefogottan működő frakciónk, van működőképes programunk, egyáltalán: olybá tűnünk fel a fővárosi polgárok előtt, mint akit érdemes komolyan venni. István, köszönjük szépen ezt a munkát, és sok sikert kívánunk neked!
A jelenlévők közül még külön utoljára engedjék meg, hogy a házigazdánk ügyében is szóljak néhány szót, hiszen Bús polgármester úr régi harcos. Nem is tudom, talán az elejétől fogva, nem, ugye, együtt kezdtük, az pedig már régen volt, valamikor a nyolcvanas éveknek a végén. És én nagyon örülök annak, hogy amikor Tarlós István a főváros grádicsaira lépett, és új polgármestert és erre esélyes jelöltet kellett találni itt a III. kerületben, akkor Balázs vállalta ezt a munkát. Több okból is nagyon örültem ennek. Először is szeretem, ha azok, akik nagyon régóta dolgoznak, és sok energiát mozgósítottak, lehetőséget kapnak arra, hogy magasabb szinten is bizonyítsanak. Az életben ez a helyes rend. Másfelől örültem neki, mert Balázsról köztudott, ahogyan mondta, szociális munkásként is állt az előbb itt előttünk, nem pedig csak polgármesterként. A modernkori történelemből pedig tudjuk, hogy a szociális munkások akár az Egyesült Államok elnökévé is válhatnak, mint ahogy legutóbb is történt ez Amerikában. Tehát határ a csillagos ég! Ki tudja, kit rejteget itt a III. kerület? De amiért leginkább szóba hoztam az ő külön köszöntését az, hogy Balázs nem tegnap óta szociális munkás, hanem hosszú-hosszú évek óta, évtizedek óta, és kétségkívül a magyar politikában volt eddig egy munkamegosztás, persze mindenki foglalkozott mindenkivel és minden csoporttal, de azért súlypontok voltak. És azért a baloldal mindig úgy tekintett magára is, meg az emberek egy tekintélyes része is úgy tekintett a baloldalra, mint akihez leginkább tartoznak a szociális ügyek. Ez sosem volt egészen így, Balázs példája erre a legjobb példa. Hiszen mi már hosszú-hosszú évek óta, évtizedek óta törődtünk a társadalom legelesettebb csoportjaival. Most azonban azt kellett megélnünk – és ezért köszönöm Balázsnak az eddig végzett munkáját –, hogy oda jutottunk, ahol vagyunk, vagyis az elesett embereknek a baloldaltól kell félnie, és segítséget jószerivel csak tőlünk, a polgári erőktől várhatnak. Ez a színtiszta igazság, ezért jöttünk ma össze, tisztelt Hölgyeim és Uraim, és köszönöm, Balázs, hogy ennek a mai föllépésünknek egyfajta történeti hitelességét a Te személyeden keresztül is meg tudunk teremteni. Sok sikert kívánok a további munkádhoz!
Nos, kedves Barátaim, miért is jöttünk össze?
Azért jöttünk össze, mert a helyzet tarthatatlan, és a helyzetet elemezve úgy látjuk, hogy csak az állami intézmények, csak az önkormányzati intézmények és csak a már létező karitatív intézmények nem elégségesek ahhoz, hogy a Magyarországot fenyegető szociális katasztrófát elhárítsa. A Fidesz egy olyan politikai szervezet, még inkább úgy fogalmaznék, a szövetségünk egy olyan széles és kiterjedt szervezet, amely az ország 3200 településéből kis híján mindenhol megtalálható. Amikor egy ország bajban van, sőt amikor nem egy ország van bajban, hanem személy szerint az adott település adott utcájának adott házszáma alatt élő emberek vannak bajban, akkor vétek csak kizárólag politikai célokra használni egy ilyen erőt. Erkölcsileg nem is megengedhető. Ha van egy ilyen hatalmas, jól működő, szervezett és hatékony intézmény, mint a Fidesz – Magyar Polgári Szövetség, ilyen helyzetben erkölcsi kötelességünk, hogy szociális célokra is használjuk magunkat, ha úgy tetszik. Hiszen ott vagyunk mindenhol, tudunk segíteni az önkormányzatoknak, tudunk segíteni az államnak, és tudunk segíteni közvetlenül az embereknek is. Tehát azért jöttünk ma itt össze, és azért éppen ebben a körben jöttünk össze, mert mi vagyunk azok, akik a Fideszen belül elsősorban szociális munkásként, szociális ügyekkel foglalkozó önkormányzati emberként, karitatív szervezeteknek elkötelezett polgárként eddig is foglalkoztunk ezzel a világgal a magunk helyén, ma azonban megpróbáljuk a Fideszt is a szociális munka szolgálatába állítani. Kiépíteni egy olyan hálózatot, az aktivistáknak egy olyan körét a Fideszen belül – ez a Polgári Szociális Bázis –, akiknek a segítségével segíteni tudunk a segítségre szoruló embereknek. Nem akarunk látni több megfagyott embert, nem akarunk többet híreket arról, hogy gyerekek éheznek, nem akarunk híreket hallani arról, hogy embereknek, családosoknak nincs hol álomra hajtani a fejüket – legfeljebb a híd alatt. Nem mondom, hogy egy csapásra meg fogjuk ezt változtatni, de hiszem, hogy kitartó munkával, összefogva, egymást segítve, egymás munkáját is segítve, igenis Magyarország a XXI. századi Európához méltó ellátást, segítséget tud nyújtani azoknak, akik ma erre önerőből nem képesek.
Márpedig, tisztelt Hölgyeim és Uraim, ők nem kevesen vannak. Az előbb hallhattuk Polgármester urunk, Balázs szavait. Valóban: a dolog úgy áll, hogy három és félmillió – tízmillióból három és fél millió – magyar ember ma kiszolgáltatott állapotban van, létminimum alatt él. Mintegy 850 ezer gyermeket tartunk számon, akinek a napi megélhetés nehézséget okoz, 650 ezer ilyen nyugdíjassal kell számolnunk. Ide kell számolnunk, hogy félmillió ember Magyarországon ma munkanélküli, akik egyre nehezebb helyzetbe kerülnek. Ha nem tudjuk megállítani és leváltani a mostani kormányt hamarosan, akkor még 200 ezerrel fog gyarapodni a számuk, mert az a program, amit ma végrehajtanak, 200 ezer ember állásának elvesztésével fenyegeti az országot.
Nos, tisztelt Hölgyeim és Uraim, így néz ki ma Magyarország.
Szép dolog készülni a kormányzásra, szép dolog gazdasági terveket fabrikálni, szép dolog megőrizni az állami vagyont, újjászervezni az oktatást; erre mind szükség van. De Magyarország nem lesz európai, és nem lesz XXI. századi ország, hogyha azokról az emberekről, akikről az előbb beszéltem, nem gondoskodunk, nem próbálunk nekik segítséget nyújtani.
Tisztelt Hölgyeim és Uraim!
Tarlós István polgármester úr már szóba hozta az előbb az ingatlanadó kérdését. Szerintem ebben a körben is kell erről néhány szót szólni, ha megengedik, én élek is ezzel a lehetőséggel. Az elmúlt napokat, ha figyelem, itt mindenki mondja a magáét, kivéve persze az érintetteket arról, hogy a kormánynak milyen tervei szerint, mikor és mennyit kell majd fizetni. Én azt mondom, hogy fogadatlan prókátor beszélt már itt elég. Épp itt az ideje, hogy a dolog eldöntését az érintettekre bízzuk. Azt javaslom, hogy ne vitatkozzunk az ingatlanadóról, hanem szavazzunk róla június hetedikén az európai parlamenti választáskor! Nemcsak európai képviselőkről, hanem az ingatlanadó jövőjéről is érdemes szavaznunk. Érdemes tehát elmennünk. Ne felejtsük el, hogy azonban nem egyszerűen egy ingatlanadóról van szó: ez tökéletes szimbóluma annak a korszaknak, amiben ma élünk. Ha végiggondolják ennek az ingatlanadónak a történetét, akkor azt fogják látni, hogy Magyarországon az emberek adózott jövedelmükből építenek otthont, vagy vásárolnak lakást. Hiteleket vesznek föl, kifizetik ennek minden költségét, kifizetnek jókora illetéket, ez valójában adó, csak ilyen szépen hívja az állam, ez egy extraadó, utána átírási illeték, örökösödési illeték… Fizetnek a tervekért, fizetnek az engedélyekért, kifizetik az államnak az építőanyagnak az áfáját, az elvégzett munkát, mind befizetik az államnak, majd utána jön még egy arcátlan baloldali kormány, és azt mondja, hogy na, ezenkívül most pedig azért, mert van egy lakásod meg egy házad, most még egy adót ingatlanadó formájában fizess be!
Tisztelt Hölgyeim és Uraim!
Ráadásul nem is azért, mert te valamit elrontottál, hanem azért fizess be, mert mi rosszul kormányoztunk.
Tisztelt Hölgyeim és Uraim!
Ezek után teljesen nyilvánvaló, hogy a június hetedikei választást tekinthetjük az ingatlanadóról szóló választásnak is. Aki egyetért vele, szeretne ilyen adót fizetni, az szavazzon a gondolat gazdáira: a szocialistákra! Aki nem szeretne ilyet fizetni, és el akarja törölni, az meg szavazzon a Fideszre! A magunk részéről azt tudom mondani Önöknek, hogy az elnökségünk ezt az egész ügyet megtárgyalta, döntést hozott, és el is mondtuk a közvéleménynek ezt a döntésünket, miszerint nem is érdemes a kormánynak – egyébként is naponta változik az ötlet, nem tudom már követni, hogy pontosan mi minden után kell adót fizetni, egy dolog csak a biztos, hogy egyre több minden dologért kell majd adót fizetni – bíbelődnie egy bonyolult módszertan kialakításával, ugyanis már nagyon kevés idejük van hátra, és a Fidesz – Magyar Polgári Szövetség el fogja törölni az ingatlanadót akkor, ha a következő választásokig ők mégis bevezetnék. És ez olyan biztos, mint ahogy én most itt állok.
Tisztelt Hölgyeim és Uraim!
Miután megállapodtam Hegedűs Zsuzsával, igaz, kedves nógatás eredményeképpen, hogy a rendelkezésemre álló húsz percből ötöt adjak át neki, és én ezt megígértem, ezért ha megengedik, most már csak két dologról – igen, Zsuzsa, úgy emlékszem, hogy fölajánlottam – szeretnék még röviden szólni itt.
A június hetedikei választással összefüggésben az elmúlt héten megerősítést kaptunk Pécs városából. Most nem a végeredményre gondolok, mert az nem néz ki rosszul – természetesen. Az már olyasmi, amire a futballedzők is azt mondják, hogy kezd már valami formája lenni a dolognak. Ez eddig rendben van. De én nem az eredményről akarok beszélni, hanem a részvételről. Pécs azt üzente az országnak, hogy van értelme elmenni szavazni. Van értelme részt venni a választáson, és akik változtatni akarnak, azok nem is nagyon tehetnek mást, minthogy elmennek és részt vesznek a választáson. A változtatás akarása, valamint a választáson való részvétel ma két egymást átfedő dolog. Pécs azt üzente: a demokrácia létezik, a demokrácia működik, a demokráciát működtetni van értelme, a választásokon részt venni nem egyszerűen erkölcsi kötelesség, hanem érdemes, megéri tisztelt Hölgyeim és Uraim! Mert azzal le tudunk zárni egy korszakot – nevezzük ezt most az egyszerűség kedvéért Gyurcsány–Bajnai-korszaknak –, és meg tudunk nyitni egy másik korszakot.
Tisztelt Hölgyeim és Uraim!
A pécsi választás azért nagyon fontos, mert ott nem az történt, hogy a baloldali érzelmű emberek otthon maradtak. Ha csak ennyi történt volna, akkor is örülnénk persze a sikernek, de nem volna a dolognak korszakos jelentősége. Nem merném azt mondani ebben az esetben, hogy ledőlt egy bástya vagy megroggyant egy tartópillér. Márpedig én ezt állítom. Ugyanis az történt, hogy azok az emberek, akik nagy valószínűséggel magukat vagy baloldalinak vallják, vagy megszokásból inkább a korábbi városvezetésre szavaznak, nem otthon maradtak, hanem eljöttek és a változásra szavaztak. Ez nem azt jelenti, hogy ők hirtelen megváltoztak volna. Ez nem azt jelenti, hogy baloldaliból jobboldaliak lettek volna. Ez nem azt jelenti, hogy meg akarják tagadni a múltjukat, nem akarják meg nem történtté tenni, még csak azt sem jelenti, hogy föltétlenül mindenben egyetértenek – még csak ezt sem. Azt jelenti, hogy elegük van, torkig vannak; ami történik, azt személyes életükkel szembeni merényletnek fogják föl – nagyon helyesen, és meg akarnak szabadulni ettől az uralmi politikai garnitúrától, aki ma az ország nyakán ül, és le akarnak zárni egy korszakot és változást akarnak. És nekünk az a dolgunk, hogy ezt a többséget, amely sokkal több, mint mi vagyunk, sokkal szélesebb annál, valamilyen módon megszervezzük, és a következő választásokat megelőzően változtatni képes erővé tegyük, majd utána az általuk is meghatározott irány szerint próbáljuk igazítani hazánk lépéseit.
Tisztelt Hölgyeim és Uraim!
Pécs városa abba bukott bele, hogy sok tízmilliárd hitelt vettek föl. A Gyurcsány–Bajnai-korszak abba bukik bele, hogy 2002 után sok milliárd dollárnyi hitelt vettek föl, amelynek nyomát sem látjuk, és amelynek megléte egyáltalán nem látszik az országon. Érdekes módon a szocializmus is ebbe bukott bele a nyolcvanas évek végén, amikor az történt, hogy szintén óriási összegeket vettek föl annak érdekében, hogy a politikai uralmukat biztosítani tudják, és ennek a pénznek egy részét eltüntették, ahogy lenni szokott, a másik részét pedig szétosztották jólétinek mondott kiadásokra.
Tisztelt Hölgyeim és Uraim!
Semmi más nem történt és nem történik ma Magyarországon, minthogy ma fölvett hitelekből finanszíroznak bizonyos kiadásokat azért, hogy az emberek elnézzék a hatalom visszaélését, elnézzék az állami pénzen meggazdagodó milliárdosok szélhámosságát, hogy az emberek elnézzék a nemzeti vagyon elsajátítását, elnézzék a korrupciót, a kibírhatatlan bürokráciát és a nemzeti érdekek semmibevételét. Na, erre a politikára jelentették be Pécsett, hogy: vége van, befejeztük! Ennek a politikának nincs jövője Magyarországon! Soha többé! – reményeim szerint ezt üzeni mindannyiunknak a pécsi választás. Soha többé nem lehet homokot szórni az emberek szemébe, megvásárolni őket üveggyöngyökkel, a fölvett hitelek egy részét szétosztani közöttük, a nagyobb részével persze odébbállni és közben hagyni, hogy az ország tönkremenjen. Ez az a politika, amely hazugságra épül, és amely magában hordja végzetét. A bűn magában hordja a büntetését, ezért nagyon remélem, hogy most, amikor bukás szélén állnak a szocialisták, nem egyszerűen el fognak veszíteni egy választást, hanem az egész korszakot, amely ezekre a bűnökre épült, le tudjuk zárni úgy, ahogy tettük ezt a nyolcvanas évek végén.
Végezetül, tisztelt Hölgyeim és Uraim!
Még szeretnék néhány szót szólni arról, hogy miért érdemes az erőinket összpontosítani és egy irányban szavaznunk június hetedikén. Szeretném, hogyha a Polgári Szociális Bázis mai tanácskozása alkalmat adna arra, hogy ne csak azokhoz jusson el a hangom, akikhez egyébként is el szokott jutni, vagyis akik viszonylagos kiegyensúlyozottságban és biztonságban élnek, hanem végre a szegényekhez, az igazán szegény sorban élőkhöz is, az ő fülükhöz is eljusson, amit mondok.
Érdemes eljönni választani! Nem fogunk tudni segíteni rajtuk, nem tudjuk őket kisegíteni a bajból, nem fogunk tudni támaszt nyújtani nekik akkor, ha ők nem élnek a változás lehetőségével, a változtatás lehetőségével, ha nem vesznek részt a választáson, ha kivonulnak a demokráciából és valaki másra hagyják az egészet. Mindenkire szükségünk van: a legszegényebb és a legelesettebb emberre is. Őt is hívjuk: jöjjön, legyen részese a változásnak, egy voks erejéig ő is vegye ki a részét Magyarország jövőjéből.
De nem mindegy, tisztelt Hölgyeim és Uraim, hogy hova szavazunk!
És nagyon szeretnék mindenfajta indulattól és érzelemtől mentesen, szálkásan, racionálisan érvelni amellett, hogy miért csak a Fideszre érdemes szavazni. Másra is lehet, de csak a Fideszre érdemes. Ezt azért tartom fontosnak elmondani, mert fontos egy-egy döntésünknél, hogy tudjuk, hogy mi végre hozzuk meg azt a döntést. Mit is akarunk, mit várunk a döntésünktől? A dolog úgy fest, hogy ahhoz, hogy erős Magyarországot építsünk a mostani legyengült helyett, ahhoz nekünk erős kormány kell. Erős kormányhoz meg izmos, erős parlamenti többség kell. És senki másnak nincs a Fideszen kívül izmos parlamenti többség előállítására, megszerzésére esélye, mint a Fidesznek, ezért érdemes egy irányban szavaznunk.
Hasonlóképpen: ha helyre akarjuk állítani a közbizalmat, márpedig erre szükség van. Ha azt akarjuk, hogy valaki végre kivizsgálja a gyanús ügyeket, hogy végre felelősségre vonják a közérdek nevében szélhámoskodókat, akik arról tehetnek, hogy az ország ide jutott. Ehhez sok parlamenti mandátumra van szükség. Minél több, annál valószínűbb, hogy el tudjuk végezni az ügyek kivizsgálását, és el tudjuk végezni a felelősségre vonást. A magyar gazdaság akkor lesz olyan erős, hogy a szegény sorban levő embereken is segíteni tudjon, ha tíz év alatt sikerül létrehoznunk egymillió munkahelyet. Senki másnak nincs ebben az országban ma arra esélye, hogy olyan gazdaságpolitikát valósítson meg, amely tíz év alatt legalább egymillió munkahelyet hoz létre, mint a Fidesznek. Ehhez pedig kell egy erős parlamenti többség!
Hasonlóképpen: ha vissza akarjuk vonni a mostani kormány elhibázott döntéseit, mint például a készülőfélben lévő ingatlanadót, nekünk egy erős parlamenti többség kell. És senki másnak a láthatáron nincs esélye arra, hogy izmos parlamenti többséget illesszen össze, rakjon össze, csak a Fidesznek. És folytathatnám tovább, tisztelt Hölgyeim és Uraim! Nekünk egy erőteljes, magabiztos, stabil kormányzást adó parlamenti többség kell, egyébként hiábavaló a jóravaló terveink, a jó szándékunk, a bizonyítani akarásunk, még az Önök lelkesedése is kevés, ha nincs parlamenti többség, megfelelő arányú parlamenti többség, a terveinket nem fogjuk tudni valóra váltani.
Ezért arra kérem Magyarország minden polgárát, hogy itt és most – nem mondom, hogy felejtsük el, azt se, hogy lépjünk túl rajta, csak tegyük zárójelbe azt, hogy ki baloldali, ki jobboldali, ki radikális, meg ki mérsékelt – arra összpontosítsunk, ami az igazi kérdés. Az igazi kérdés pedig úgy hangzik, lesz-e nagy parlamenti többséggel rendelkező kormányzat, amely elvégzi azt a munkát, amelyre Magyarországnak szüksége van. Ezért mondom, hogy csak a Fidesz! Másra is lehet, de csak a Fideszre érdemes.
Tisztelt Hölgyeim és Uraim!
Ne menjünk el, persze, amellett, hogy sokkal többről van itt szó, mint a Fideszről, hiszen a Fidesz egy széles szövetséget testesít meg. Itt van elsősorban a KDNP, aki a mi szövetségünk egyik tartóoszlopa, de itt vannak velünk a gazdák, itt vannak a velünk együtt élni, a belénk vagy hozzánk integrálódni akaró cigányok érdekképviseleti szövetsége, és sorolhatnám tovább a nyugdíjasoktól az egykori Magyar Demokrata Fórum rendszerváltó gondolataihoz hűségesnek megmaradt képviselők csoportjáig. Tehát egy széles szövetség nevében beszélek most én itt Önök előtt.
Ne menjünk el szó nélkül amellett sem, hogy a másik oldalon prüszkölnek ettől a gondolattól, hogy a jobboldalnak úgymond túl nagy felhatalmazása lesz. Két okból prüszkölnek. Az első az elszámoltatás; ezt értjük, ahhoz nem kell bonyolult logikai művelet, hogy összefüggésbe rendezzük a tiltakozásukat meg a várható következményeket. A másik pedig az esetleges alkotmánymódosítás problémája: ha olyan többségünk lesz, akkor mit fogunk tenni. Nos, ami az elszámoltatást illeti, ott csak egy zárójeles megjegyzést szeretnék tenni annak érdekében, hogy az álláspontunk korrektsége és erkölcsi megalapozottsága világos legyen. A demokráciának része az elszámoltatás. Valaki befejezi a kormányzást, utána számot kell adni arról, mit végzett. Ennek a számonkérésnek egy részét a választópolgárok elvégzik, mert szavaznak, a másik részét, a jogi részét pedig el kell végezni az illetékes hatóságoknak. Ezt hívják elszámoltatásnak. És azt javaslom, hogy itt mindannyian álljunk meg, és húzzuk ki magunkat egy pillanatra. Volt Magyarországon elszámoltatás! 2002-ben. Hát bennünket elszámoltattak! Én, ha valaki, én tudnék mesélni arról, hány hónapig jártam mindenfajta bizottságok elé, én tudnék mesélni. 140, ne felejtsék el: 140 kormányzati vizsgálatot indítottak a volt kormány föltételezett ügyeivel kapcsolatban. 140-et! Azt ki kellett állni. Rendben van, a demokráciához hozzátartozik, ki is álltuk – bizonyos túlkapásokat most egyelőre tegyünk zárójelbe, ez a mondandóm lényegéhez nem tartozik, de kiálltuk. Ez a demokráciához hozzátartozik. És ha akkor nagylegényeknek tetszettek lenni, akkor méltóztassanak most is nagylegénynek lenni. Nem az a legény, aki adja, hanem az, aki állja. Ez az elszámoltatásra is igaz, tisztelt Hölgyeim és Uraim!
Ami pedig a parlamenti túlhatalmat illeti, ott két dolgot szeretnék mondani. Először is nem voltak mindig ilyen kényesek az erős parlamenti többséggel kapcsolatban, hiszen amikor a szocialisták 1994-ben egymagukban a parlamenti helyek 54 százalékát birtokolták, akkor nem kormányozni kezdtek, hanem még beemelték maguk mellé a tízegynéhány százalékkal rendelkező szabad demokratákat, kétharmados többségük lett, és mindenféléket műveltek ott az alkotmánnyal. Rögtön első helyen a soron következő önkormányzati választásokra vonatkozó választási törvényt alakították át, ugye, csak valahogy ez mostanság nem ötlik fel az emlékezetükben. Igenis volt a baloldalnak Magyarországon kétharmada! Ha jól belegondolnak, lényegében 1947-től kezdődően hatvan év óta nyolc év megszakítással mindig a baloldal kormányzott. Hát a jobboldalnak egyszer nem jár az az esély, hogy egy megbízható, izmos, stabil többséggel rendelkezzen? Amely esély egyébként nekik negyven éven keresztül kizárólagosan állt fent, utána még a demokráciában is kaptak négy évet szabályos, alkotmányos kétharmadra. Miért vitatják el tőlünk ennek a lehetőségét vagy ennek a jogosságát? Igen egyenesen szeretnék beszélni: használni fogjuk természetesen a választópolgárok által nekünk odaítélt bizalmat olyan mértékben, amely mértékben odaítélik azt a számunkra. És az is világos, hogy miért fogjuk használni.
Először is azért, mert meg akarjuk erősíteni a demokráciát, és meg fogjuk erősíteni a köztársaságot. A köztársaságot nem tőlünk kell félteni, tisztelt Hölgyeim és Uraim, hanem a szélhámos milliárdosoktól, akik bohóctréfát csinálnak a közjóra épülő köztársaság eszméjéből. Ezért mi mind a demokráciát, mind a köztársaságot meg fogjuk erősíteni, ha kapunk hozzá elegendő felhatalmazást.
Tisztelt Hölgyeim és Uraim! 
Most, hogy hozzászólásom tizenharmadik percére kanyarodtam, engedjék meg, hogy végezetül még egy dologról mondjak néhány szót. Amikor figyelem a kormánykoalíciós érveket a szociális juttatások megvonásakor, a nyugdíjcsökkentéskor, a gyes, a gyed átalakításakor, a családi pótlék megadóztatásakor, tisztelt Hölgyeim és Uraim, én úgy látom, hogy Magyarországon most már nemcsak odáig merészkedik el a kormány, hogy azt mondja, hogy akik nem dolgoznak, nem állnak munkában, nem hajtanak közvetlen hasznot, nem átképezhetők, egyáltalán nem vethetőek be a munka frontján, hogy az ő nyelvükön próbáljak beszélni, nem egyszerűen csak indifferensek – mert ilyet már mondtak korábban is –, lassan olybá tűnnek fel, mintha ők lennének a közellenség. Akik ingyenélők lennének, akik kiennék a többieket a vagyonukból, akik a haladás útjában állnak. Olyan emberek, akik lehúztak 30-40-50 évet munkában. Hogyan lehet őket akadálynak tekinteni? Családokat, anyákat, akik kettő-három gyermeket szülnek, gyereket nevelnek és ma azzal találják magukat szembe, hogy ahelyett, hogy elismerésre méltónak tekintenék az ő erőfeszítéseiket, és a kormány kiemelné, hogy a gyermek köz-jószág: mindannyiunkat gyarapít – minden egyes magyar családban született gyermek. Ahelyett, hogy megkapnák az elismerést meg a tiszteletet, ujjal mutogatnak rájuk: ti tehettek róla, miattatok nem megy, miattatok van költségvetési hiány, ti vagytok azok, akik visszahúzzátok a progresszív közgazdaság-politikától a mostani végrehajtó hatalmat.
Ez a szemlélet, tisztelt Hölgyeim és Uraim, elfogadhatatlan!
Amikor tehát arra biztatom Önöket, hogy menjenek el június hetedikén választani, akkor nem egyszerűen csak egy leendő kormányprogram nevében és érdekében teszem ezt, hanem az elementáris emberi méltóság nevében is. Azok az emberek, akik ma nem munkából élnek, hanem valamilyen ellátást kapnak vagy azért, mert korábban hosszú-hosszú éveket ledolgoztak, vagy azért, mert most a családjukról gondoskodnak és gyermeket nevelnek, ezek az emberek is megérdemlik a tiszteletet és az elismerést, kijár nekik az emberi méltóság tisztelete. Na, ezt kell megvédenünk! Az emberi méltóság, mindannyiunk emberi méltóságának a tiszteletét kell megvédenünk június hetedikén! Fogjunk össze, jöjjenek el, legyünk ott mindannyian!
Köszönöm, hogy meghallgattak!


orbanviktor.hu
