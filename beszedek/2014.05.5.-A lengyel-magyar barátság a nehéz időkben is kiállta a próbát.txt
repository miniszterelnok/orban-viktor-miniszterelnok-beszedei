A lengyel-magyar barátság a nehéz időkben is kiállta a próbát
2014.05.5.

            Orbán Viktor sajtótájékoztatója Donald Tusk miniszterelnökkel 2014. május 5. Varsó (Warszawa).
        


	Egy megjegyzéssel szeretnék kapcsolódni ahhoz, amit a miniszterelnök úr mondott. Az energiapolitika Magyarországon nem érzelmi kérdés, nem is politikai kérdés, hanem a leghúsbavágóbb, gyakorlati realitás. A helyzet úgy fest Magyarországon, hogy vagy fönntartjuk az atomerőművel előállított villamosenergia-arányt – ez 40 % a teljes villamosenergia-rendszeren belül –, vagy ha ezt nem tesszük, abban az esetben növelni kell a gázimportot Oroszországból. Tehát ha valaki Magyarországon csökkenteni akarja a gázfüggőséget, annak atomerőmű-pártinak kell lennie. Az atomerőművünk viszont orosz típusú atomerőmű, és azt a kockázatot Magyarország nem vállalja, hogy egy atomerőműbe két különböző műszaki kultúrát épít be. Ez a helyzet. Szeretjük ezt, nem szeretjük, ez a helyzet. A magam részéről azt a politikát képviselem, amely nem teszi lehetővé, hogy Magyarország gázfüggősége a jövőben nőjön. Mi olyan politikát művelünk, amely lehetővé teszi, hogy az Oroszországból érkező importgáz jelentősége a teljes magyar energiarendszeren belül csökkenjen. Ezért történelmi lépés – ez innen Lengyelországból nyilván nem látszik, de Magyarországról igen –, hogy először nyílik a következő év január 1-jétől arra lehetőség, hogy miután sikerült megegyeznem Robert Fico miniszterelnök úrral, Szlovákia miniszterelnökével és megépíteni a szlovák–magyar gázkonnektort, a magyar történelemben először áll elő olyan helyzet, hogy olyan gáz is érkezhet majd Magyarországra, ami egyébként nem Oroszországból származik. Nekünk eddig erre nem volt lehetőségünk se. Még egyszer mondom tehát: ezek nem politikai kérdések, nem érzelmi kérdések, hanem a gazdasági realitások kérdései, és a magam részéről arra fogok törekedni a jövőben is, hogy a magyar nép a lehető legkevésbé legyen kiszolgáltatva külső szereplőknek. Önöknek, lengyeleknek van két dolguk, ami nekünk nincs. Ha lenne, a mi helyzetünk is könnyebb lenne. Mi egy bezárt ország vagyunk, nincs tengeri kijáratunk, Önöknek van, és nincs szenünk sem, Önöknek meg van. Ha ezzel a két dologgal Magyarország rendelkezne, a mi életünk is könnyebb lenne, De miután nem rendelkezünk ezekkel, abból kell főznünk, amink van. Abból pedig ez a logikus, nemzeti érdeket követő energiapolitika következik. Ez a magyar energiapolitikának a háttere. Ezért ebből a szorult helyzetből is következik, hogy mi támogatjuk Donald Tusk miniszterelnök úrnak az energiastratégiáját, mert minden olyan javaslat, amely a monopolhelyzeteket megtöri, visszaszorítja, egybeesik a magyar érdekekkel, ezért élvezheti tehát Donald Tusk miniszterelnök úr koncepciója Magyarország támogatását is.
