A változás elindult
2009.05.15.

            Orbán Viktor beszéde a Kárpát-medencei Magyar Autonómia Tanács ülésén, Budapesten.
        


Tisztelettel köszöntöm Önöket!
A szót köszönöm, tisztelt Elnök Úr! Örülök, hogy itt lehetek az Önök körében. Nem csak azért, mert ez egy hivatalos alkalom arra, hogy régi jó ismerősökkel lehessek ismét együtt, hanem azért is, mert olyan változások történnek körülöttünk a világban és Magyarországon is, amely indokolta, hogy ez a testület éppen most üljön itt le, és indokolta azt is, hogy ezt a megtisztelő meghívást elküldjék énnekem, hasonlóképpen indokolta, hogy e megtisztelő meghívást elküldjék a magyar Parlament elnök asszonyának is. Örülök, hogy élhetek ezzel a lehetőséggel. Most túl azon, hogy ezekben a nehéz időkben kétszeresen is szükség van az ilyen találkozókra, én személyesen mindig örülök, hogyha ilyen körben tölthetek el némi időt.
A modern politikának a tematikus és szokásrendje a nyugati civilizációban az elmúlt – nem is tudom – hány évtized alatt úgy alakult, hogy az időnk nagy részét gazdasági, leggyakrabban közvetlen gazdasági kérdésekkel kell eltöltenünk. Ha valaki végezne egy elemzést arról, hogy a modern európai vagy nyugati politikában elhangzott beszédekben milyen szavak milyen gyakran szerepelnek, akkor valószínűleg a „GDP”, a „növekedés”, az „egyensúly” meg a „költségvetés” utcahosszal nyernék ezt a versenyt. Mintegy elhitetve velünk azt, hogy ezek egyben a legfontosabb kérdések is. Holott mindannyian tudjuk, és ezek a találkozók arra emlékeztetnek bennünket, hogy ez nincs így. Mert, persze, a mindennapi kérdések a politika adott pillanatban legfontosabbnak tűnő kérdései, de a legfontosabb kérdéseknek éppen az a tulajdonsága, hogy nem az adott pillanatban tűnnek legfontosabbnak, hanem hosszú-hosszú történelmi távlatban azok. Ez az a kör, ez az a nemzetpolitikai együttlét, ahol az ember emlékezhet arra, hogy a gazdasági kérdéseket megelőznek demográfiai kérdések, és megelőznek kulturális-szellemi természetű kérdések, amelyek talán még mélyebben kapcsolódnak egy közösség megmaradásához és jövőjéhez, mint az éppen aktuális gazdasági tendenciák. Tehát ez a kiszakítottság vagy kiszakítás, amit egy ilyen találkozó fölkínál az én számomra, mármint hogy a szokásos európai politikai kurzusokból egy időre az ember kiszakadhat, és nemzetpolitikai távlatokban tekinthet a magyar közösség jövőjére, igen kedvező lehetőség, és ezért indokolt is, hogy a legnagyobb tisztelettel köszönjem meg a meghívást.
No most, tisztelt Hölgyeim és Uraim! 
Ami a zárónyilatkozatot, ezt a dokumentumot illeti, szeretnék ehhez néhány megerősítő gondolatot fűzni, mert nem találtam benne olyasmit, amivel szemben kellene most itt szólnom. Viszont van néhány olyan magvas kitétele ennek a nyilatkozatnak, amely talán kommentárokat vagy megerősítést igényelhet. Az első súlyos megállapítással teljes mértékben egyet kell érteni, miszerint a mostani pénzügyi-gazdasági világválság rendkívül nehéz helyzetbe hozta a magyar közösségeket nemcsak itt, Magyarországon a közismert gazdaságpolitikai hibák következtében, hanem a nálunk sokkal sikeresebb közép-európai országok területén élő magyar közösségeket is. Ideértve a Felvidéken vagy éppen az Erdélyben élő magyarságot.
Örülök annak, hogy ez a dokumentum nem ül fel annak a cselnek, amelyet valószínűleg nem politikai szándék, hanem intellektuális restség vált ki vagy okoz, miszerint egy egyszerű, a világtörténelemben korábban is már többször látott gazdasági-pénzügyi válságként írja le mindazt, ami ma a világban, körülöttünk zajlik, és velünk történik. Ugyanis most már egyre nagyobb erővel törnek fölszínre, kerülnek elő azok az elemzések és írások, amelyek világossá teszik, hogy itt nem egy gazdasági vagy pénzügyi világválságról van szó, hanem egy világméretű átalakulásról, amelyet kétségkívül fájdalmas jelek kísérnek. Fájdalmas körülmények közepette megy végbe, de a folyamat lényege nem ez a fájdalom, hanem az, ami felé tartunk. És bátran kimondhatjuk, szerintem érdemes a Kárpát-medencei magyar közösségnek is abból a tényből kiindulnia, hogy a világ a gazdasági nehézségek legyűrése után nem olyan lesz, mint amilyen a gazdasági nehézségek beköszönte előtt volt. Tehát azok, akik azzal próbálkoznak, hogy egész egyszerűen csak egy átmeneti gazdasági-pénzügyi válságot kezeljenek abban a reményben, hogy minden visszatér a régi kerékvágásba, tévednek, félreértik a helyzetet. Ha visszatérünk bármilyen kerékvágásba, az nem a régi lesz, hanem egy új kerékvágás. És ennek az új időszaknak a megértése, pontos feltérképezése, előrejelzése, az ahhoz való igazodás, alkalmazkodás, az abban rejlő lehetőségek időben történő megragadása, illetve az arra való felkészülés igazi nemzetpolitikai esély. Érdemes tehát a mostani világhelyzetet a magyar nemzeti közösségeknek ebből a szempontból tanulmányozniuk.
Ugye, ennek az átalakulásnak a következtében sem a nemzetközi, sem a nemzeteken belüli rend nem lesz többé olyan, mint amilyen volt. A nemzetközi világrend átalakulásáról itt most feleslegesen hosszan nem akarok szólni, de mindenki láthatja, akinek van szeme a látásra és füle a hallásra, hogy – mondjuk – az a törekvés, amikor a világ nagyhatalmai azon dolgoznak, hogy a dollárt mint a nemzetközi gazdasági rendszer tartalékvalutáját vagy alapvalutáját kiváltsák egy közösen megalkotott új pénznemmel, egy korszakos változás. Ha valaki azt figyeli, hogy a világ legnagyobb gazdasági hatalmává váló Kínában a gazdasági növekedés ugyan lelassult, és nem várható magasabb növekedés, mint hat százalék, de ezzel egy időben a katonai kiadások mégis tizenöt százalékkal nőnek, akkor pontosan láthatjuk, hogy egy fölemelkedő nagyhatalom gazdasági pozíciót felhasználva bejelenti részvételi igényét egy olyan darabba, egy olyan előadásba, amelynek korábban nem volt kezdeményező vagy meghatározó résztvevője, vagyis a világ biztonságpolitikai rendszerének kialakításának mérkőzéséről, előadásáról van szó. Vagy ha valaki azt figyeli, hogy a világ azt reméli, hogy majd India és Kína lesz az, amelyik kihúzza a világot ebből a mostani gazdasági bajból, ami korábban elképzelhetetlen lett volna, hiszen mindenki az Egyesült Államokra vagy Németországra testálta volna ezt a szerepet, jól mutatja a változást. Tehát nyugodtan mondhatjuk, hogy egy világméretű rengés és átalakulás közepette kell foglalkoznunk saját sorsunkkal és annak jövőjével.
Ami a belső átalakulásokat illeti, illetve a mostani átalakulás belső következményeit, mondjuk úgy, hogy államhatárokon belül jelentkező következményeit, az is teljesen nyilvánvaló, hogy az államnak és a gazdaságnak a szerepe nem lesz többé olyan, mint amilyen volt. A kormányzatoknak és a piacnak a viszonya jelentősen más lesz. Még egyszer az országok sorsáért felelősséget viselő politikai erők és politikusok nem fogják megtenni azt, hogy úgy a lovak közé dobják a gyeplőt, mint ahogyan tették ezt az elmúlt időszakban: egy ellenőrzés nélküli, irányítás nélküli, befolyásolási lehetőségeinktől megfosztott viszonyrendszer jött létre a gazdaság és a politika között. A választott és így az ország sorsáért felelősséget viselő képviselők nagyobb felelősséget fognak maguknak követelni a gazdasági folyamatok irányításáért, hiszen az ott zajló folyamatokért is a végén a választók döntésein, illetve eszközein keresztül nekik kell majd viselniük a felelősséget. Várható tehát az állami irányítás megerősítése, az állami szerepvállalás növelése, az állami ellenőrző szervezetek, nemzeti bankok, pénzügyi felügyeletek új szabályainak megszületése, általában a pénzmozgásoknak ellenőrzését, átláthatóságát biztosító szabályrendszer megszületése mind nemzetközi, mind nemzeti szinten. Tehát az államok, illetve a politika vissza akarja nyerni – a nemzetközi politika a nemzetközi, a nemzeti politika pedig a nemzeti – piacok feletti átlátását, áttekintését, befolyásolási lehetőségét. Ez a világ épül majd föl, és érdemes nekünk ezt a dimenziót figyelembe vennünk.
Szerintem fontos megállapítása a dokumentumnak az a mondat is, hogy a magyar közösségek ennek a folyamatnak, amiről most beszélek, nem alapítói, hanem elszenvedői voltak az elmúlt időszakban. És érzem annak a mondatnak vagy gondolatnak a fanyar ízét, amely megállapítja, hogy lezárult az a korszak, amikor a nemzeti közösségek politikai szereplői vagy képviselői kormányzati szerepet vállaltak vagy vállalhattak a Kárpát-medencei térségben. Talán a „mór megtette kötelességét, a mór mehet” megjegyzés sem volna teljesen indokolatlan, bár az egy elegáns szöveg, és ezért az efféle népi, bár mélyenszántó gondolatokat ebben a megfogalmazásban nem tartalmazhat, de kétségkívül erről van szó: az idők változásával elvesztettük a részvétel lehetőségét a környező országok kormányzatában, még pontosabban az ottani többség nem tartott igényt többé a kormányzatban való részvételünkre. Kétségtelenül ez a részvétel nem változtatta meg a magyar közösségek sorsát – fájdalom – sem Felvidéken, sem Erdélyben, de mégis azért a saját sorsunk befolyásolásának valamilyen lehetőségét az adott államokon belül jelentette. Ezt is elvesztettük az elmúlt időszakban, miután autonómia, önigazgatás, a Tőkés László elnök úr által leírt lehetőségek hiányoznak, mert a többségi államok megtagadják tőlük ezt a lehetőséget, ezért a magyar nemzeti közösségek a most zajló válságot, átalakulást teljesen kiszolgáltatva kellett, hogy átéljék. Mert a védekezésnek jószerivel semmilyen közösségi formája nem állt rendelkezésünkre, persze egyéni menekülőpályák vannak, egyéni alkalmazkodási lehetőség, mint minden ember előtt, a magyarok előtt is nyitva áll, de a közösségi választ a nemzeti közösségeink sajnos a mostani helyzetben nem tudtak adni. Fontos, hogy szembenézzünk ezzel a gondolattal – hogy a helyzet felől illúziónk ne legyen, másfelől pedig, hogy még egy erős motivációt kapjunk az ügyben, döntéshozói és végrehajtói jogosítványokat biztosító intézményi változásokat kérjünk és követeljünk ezeken a területeken.
Nos, tisztelt Hölgyeim és Uraim!
Természetesen nem mehetünk el szó nélkül amellett sem, hogy miközben ez a nagy átalakulás zajlik annak minden következményével ránk nézve, aközben nemcsak ennek a nagy átalakulásnak a kedvezőtlen következményeit kell elszenvednünk, hanem még erre egy lapáttal rápakolnak a többségi kormányok számos, bennünket övező országban, ahol diszkriminatív jogszabályokat fogadnak el kifejezetten a magyar közösséggel szembenálló, a mi szempontunkból sérelmes, elemi nemzeti érdekeinket sértő jogszabályokat alkotnak meg. És szorítják vissza, nemhogy megadnák az autonómia lehetőségét. Még azokra a területekre is szorítanak vissza bennünket saját ügyeink intézésében, amelyet korábban hosszú és keserves évek munkájának eredményeképpen el tudtunk foglalni. Lásd anyanyelvi oktatás, lásd nyelvhasználat, a példákat Önök Szerbia, különösképpen Szlovákia és Románia esetében is ismerik.
Nos, így érkezünk el ahhoz a nagyon fontos kérdéshez, amit Tőkés László püspök úr vetett fel: legyen-e magyarkérdés, illetve csináljunk-e ezután is úgy, mintha nem volna magyarkérdés? Hiszen ha az elmúlt, nem is tudom pontosan, hány esztendőt elemeznünk kell, akkor a magyar diplomácia kétségkívül eddig talán kevésbé restségből, inkább okos megfontolásból úgy gondolta, hogy akkor tudunk nagyobb eredményeket elérni a határon túli magyar nemzetrészek javára, hogyha nem magyarkérdésként határozzuk meg azt a problémaköteget, amellyel Önök is foglalkoznak itt a mai tanácskozáson. Érdemes átgondolnunk és értékelnünk, hogy – függetlenül attól, hogy eddig ez egy életképes stratégia volt-e vagy sem, talán a múlttal kevésbé ildomos törődnünk, de – életképes stratégia-e ez a jövőre nézve. Vagy pedig valóban egy új szakaszt kell nyitnunk, amelyben az európai színtéren a magyarkérdésről beszélünk.
Nos, persze, hogyha a magyarkérdésről beszélünk, akkor a legfontosabb ennek a viszonylag pontos meghatározása. Teljes körű felleltározást nem mernék javasolni. Szép volna, ha ilyesmi lehetségessé válna, néha gondoljuk is ezt, de ez csak azért van, mert értelmiségi pályákról érkezünk a politikába, és azt gondoljuk, hogy ami elméletileg lehetséges, az gyakorlatilag is megvalósítható, ami teljes félreértése az emberi természetnek, de a magunkfajták gyakran szenvednek ilyen képletektől. A gyakorlatiasabb, a világ gyakorlatiasabb foglalkozásaiból és sarkaiból érkező emberek nem szoktak ilyen elvárásokat támasztani a saját munkájukkal szemben. Ezért én nem is a teljes felleltározásra törekednék, hanem azt a néhány fő kérdést javaslom megragadni az Önök számára, amelyben a magyarkérdés igazából testet ölt. Melyik az a három, négy, öt alapvető kérdés, amelynek rendezésekor mondhatjuk azt, hogy a magyarkérdés kezelt, megoldott, rendezett Közép-Európában.
Természetesen a magyarkérdés meghatározásán túl az együttműködésnek meg kellene nyilvánulnia a közös jövőtervezésben, majd a közös fellépésben egyaránt. Fájdalom, ennek politikai előföltételei ma még nem adottak. Közös jövő tervezés esetében azért, mert mindannyian ismerjük az elmúlt hét év történetét, amelyben a közös tervezés helyszínéül szolgáló intézményeket és fórumokat szisztematikusan, lépésről lépésre szorították vissza, és számolták föl. Az utóbbi egy-két évben létrejövő biztató kezdeményezést –a Kárpát-medencei Magyar Képviselők Fórumát – pedig a súlytalanság állapotában tartják. Senki számára sem világos, hogy mindaz, ami ott történik, annak pontosan mi is a következménye. Tehát a közös jövőtervezésnek ma a magyar politikában nincsenek meg a helyszínei, és a kormányzati akarat is hiányzik emögül. Következésképpen közös fellépésről végképp nem beszélhetünk, hiszen a közös föllépést szolgáló intézményeket is felszámolták az elmúlt esztendőkben. Komoly munka áll tehát előttünk, az általunk képviselendő ügy meghatározását el kell végezni, a közös jövőtervezéshez szükséges politikai szándékot és annak helyszíneit, intézményeit létre kell hozni, majd a közös föllépés mechanizmusait ki kell dolgozni. Nem lesz ez kevés, nem lesz ez kis munka, és nagyon remélem, hogy az Önök testülete, az Autonómia Tanács képes lesz e munka oroszlánrészét magára vállalni, vagy legalábbis kezdeményezően fellépni.
Ami december ötödikét illeti, tisztelt Hölgyeim és Uraim, azt javaslom, hogy most már ne azt vizsgáljuk, hogyan esett a szívünknek meg a lelkünknek az a népszavazás, hanem most azt vizsgáljuk meg – az eszünkkel immáron –, hogy pontosan mit is jelent az, és tartogat-e valamit a jövőre. A jövő szempontjából nézve egy rossz emlék-e, vagy pedig valami, amire hagyatkozni is lehet, aminek előnyeit is láthatjuk még. És tisztelettel kérem Önöket, hogy ne felejtsük el – természetesen a jól ismert belpolitikai okokból, amely a magyar politika Isten csapása, a jóég tudja pontosan már, hány évtizede, hogy a legfontosabb nemzeti ügyben nincs egyetértés a határokon belül. Tehát kétségkívül ennek a lesújtó emléke mellett azért jogi tényként is kezeljük ezt a népszavazást, hiszen ez egy olyan népszavazás volt, amely nagy mozgósítással kísért esemény volt: aki fontosnak találta Magyarországon, hogy ebben az ügyben véleményt mondjon, elmondhatta a véleményét, a távolmaradókat tehát most politikai mérlegelésünkbe nem szükséges bevonni. Akik elmentek és elmondták a véleményüket, ott az igenek kerültek többségbe, még hogyha nem is abban az arányban, mint ami jól esett volna egyébként a mi szívünknek. De ettől még a tény az, hogy van egy politikai eset Magyarországon, amikor az összetartozás ügyében az azt fontosnak érző emberek ebben a kérdésben elmondhatták a véleményüket, és többségük az összetartozás mellett voksolt. Ezért tehát én nem egyszerűen egy rossz emlékként szeretném, ha megőriznénk a december ötödikei népszavazást, hanem egy olyan politikai tényként, amire jövőt lehet építeni. Bármilyen meglepő, erre az eseményre lehet jövőt építeni, hiszen ha az igenek voltak fölényben a nemekkel szemben, akkor ez erkölcsi alapot és politikai kötelezettséget jelent a következő kormányzat számára, amely a népszavazás intézményét nem veszi olyan félvállról, mint ahogyan az manapság Magyarországon bevett szokás.
Én azt mondanám, hogy igenis Magyarországon soha ilyen széles körben e tárgyban döntés még nem született, és ennek a politikai, jogi konzekvenciáit a következő parlamentnek le kell vonnia. Ugyanis vannak levonandó konzekvenciái. Csak zárójelben jegyzem meg itt mint egy politikatörténeti érdekességként, amit el szoktunk felejteni, sok nyűgünk és bajunk közepette: az egyik az összetartozás mellett legerősebben kiálló területe Magyarországnak, a december ötödikei eredmények elemzését kutatva, Budapest volt. Nagyon fontos. Budapesten az igenek magabiztosan nyertek. Budapest nélkül nem lett volna több az igen, mint a nem. Ez jónéhány nemzetpolitikai klisét a fejünkben talán átrajzol, átértelmez, vagy legalábbis más színre fest át. Tehát nyugodtan számíthatunk a fővárosra. Bármilyen meglepő, még olyan nehéz időkben is, mint amilyen a 2004-es esztendő volt: igenis a fővárosunkra nemzetpolitikai ügyekben számíthatunk, ez a város tudatában vannak annak, hogy nemcsak Magyarország fővárosa, hanem a magyar nemzeti közösségek fővárosa, bármely államterületen is élnének egyébként ezek a közösségek. Ezt a felelősségét átérezte, és ennek jegyében is döntött. No, de hát mindez együtt, tisztelt Elnök Úr, Tőkés elnök úr, azt gondolom, hogy egy lehetőséget is tartogat a számunkra, amit kellő időben majd érdemes kihasználni.
Végezetül engedjék meg, hogy szóljak néhány szót az autonómia kérdéséről. Miután európai parlamenti választás küszöbén állunk, ezért elsősorban európai dimenzióból szeretném ezt megtenni. Nos, mindannyian tudjuk, hogy a nemzeti közösségek autonómiájának a gondolata egy európai gondolat, mert Európa kultúrájából és szellemiségéből fakad. Az autonómia egy európai vívmány és egy európai érték. Ezt mi sem támasztja alá jobban, minthogy Európa büszke a jól működő autonómiákra, hiszen ezek azok az intézmények, amelyeknek a segítségével korábban rendkívül feszült és rendezetlen állapotú térségeknek a sorsát sikerült rendezetté tenni, feszültségmentessé tenni és prosperáló övezetté alakítani. Legyen szó Katalóniáról, Baszkföldről, Dél-Tirolról vagy éppen Flandriáról, Vallóniáról vagy a skandináv példákról. Ezért bátran mondjuk ki, hogy az autonómiatörekvések korszerű törekvések. Hogyha nem egy nemzeti-konzervatív pártot képviselnék, akkor még azt a szót is mondanám, hogy progresszív törekvések. Ennek a kifejezésnek a belpolitikai konnotációja miatt az ember csak szégyenlősen ejti ki ezt a szót, de ha egy európai fórumon lennénk, most akkor azt mondanám, hogy igen, az autonómiatörekvés, az európai törekvés egy progresszív európai törekvés, a legutóbbi európai politikai és jogfejlődési fejlemények közé tartozik, ráadásul sikeres jogtörténeti tényekről beszélünk. Azt kell tehát mondanom, hogy ennél a fénynél vizsgálva az autonómia kérdését, azt mondhatjuk, hogy Európának érdeke, hogy ezeket a törekvéseket támogassa, Magyarországnak pedig kötelessége, hogy ezeket a törekvéseket támogassa.
Persze mindannyian tudjuk, hogy egy támogatás értékét elsősorban az határozza meg, hogy a támogatónak mekkora ereje van. Ez esetben nem kerülhetjük meg annak a kérdésnek a vizsgálatát, hogy miért ilyen gyenge a magyar érdekérvényesítés ma Európában. A válasz erre az, hogy azért ilyen gyenge, mert gyenge annak főereje, vagyis az anyaország. És amíg Magyarország gyenge, addig az érdekérvényesítő képessége is gyenge. Bármilyen európai progresszív gondolatot is vet föl egy gyenge fél, annak a javaslatnak a súlya megegyezik a fölvető ország, állam, közösség súlyával. Márpedig mi ma Európában súlytalanok vagyunk, hiszen egy ország, amely néhány év alatt azt a bravúrt hajtja végre, hogy éllovasból sereghajtóvá küzdi le magát, legígéretesebb közép-európai országból legelesettebb közép-európai országgá nyesi magát, vágja magát vissza, egy ilyen ország javaslatai izmosnak ma semmiképpen nem nevezhetőek. Nyilvánvaló tehát, tisztelt Hölgyeim és Uraim, hogyha egy sikeres és erős nemzetpolitikát akarunk megvalósítani, ahhoz nekünk egy erős anyaországra van szükségünk, és amíg Magyarország nem gyógyul ki a jelenlegi kórságaiból és betegségeiből, addig a nemzetpolitikai érdekérvényesítő képességünk is gyenge marad.
Azt kell tehát mondanom, hogy mindannyiunknak érdeke – határon belül és határon kívül, hogy lezárjuk azt a korszakot, amely Magyarországot legyengítette. Le kell zárni azt a korszakot, amely legyengített bennünket, amelyik felszámolta a nemzetpolitikát, amely nem törődött, és ma sem törődik a Kárpát-medencei magyarokkal, nem védi az érdekeit, nem támogatja törekvéseit, sőt nyíltan hátat fordít a határon túli magyaroknak, hátat fordít a határok feletti újraegyesítésnek, és hátat fordít a közép-európai térség megerősítésének. Ez a rossz hír, hogy ma ilyen állapotok közepette élünk. A jó hír, hogy ez már nem tart soká. Mondhatnám, hogy a változás elindult, mindannyian láthattuk az elmúlt napokban. Úton van, és reményeim szerint be is fog következni. Amire – függetlenül, hogy ezt pártpolitikai szempontból ki tekinti hasznosnak, és ki tekinti haszontalannak, ettől teljesen függetlenül, pártszínektől függetlenül – minden, a nemzeti ügy iránt elkötelezett ember jó fejleménynek kell, hogy tekintsen, hiszen jó esély van arra, hogy a gyengeséget hozó korszak után Magyarország megerősödését hozó korszakot nyithatunk, amelynek eredményeképpen a határon túli magyarok ügye ismét fontos kérdéssé válik. Bízhatunk egy olyan politikai korszak megnyitásában, amely annak tudatában tervezi a jövőt, hogy nincs határon belüli és határon kívüli magyar ügy, nincs határon belüli meg határon túli magyar gazdaságpolitika, hanem egy nagy gazdasági térség van, amelyet magyarok laknak, ezekben erőforrások vannak, ezeket az erőforrásokat, emberieket és anyagiakat egyaránt, meg kell próbálni összekapcsolni egy jó gazdaságpolitikával annak érdekében, hogy a legyengült országot ismét megerősíthessük. Gazdasági értelemben is, kulturális értelemben és lelki értelemben egyaránt.
Azt kell tehát mondanom, hogy az egész nemzet közös érdeke, az egész Kárpát-medencei magyarság közös érdeke, sőt az egész közép-európai térség érdeke az, hogy ez a változás mielőbb bekövetkezhessen, és a mostani korszakot minél hamarabb lezárhassuk, és túlléphessünk rajta. Ennek egyik fontos állomása az európai uniós választás, amely szerintem ma elsőbbséget élvez minden más üggyel szemben. Természetesen – Tőkés püspök úrnak mondom – nem vagyok már olyan naiv, hogy azt gondoljam, hogy egy európai választásra létrejött összefogás teljes egyetértést teremt régi vitás kérdésekben. Nem vagyok olyan naiv, hogy azt gondolhassam, hogy egy európai választási összefogás megold régi konfliktusokat, különösen, hogy ezek fontosak, nem egyszerűen személyi természetűek, hanem sokkal inkább tartalmiak is. Ezt senki sem gondolhatja. De ha máshonnan nem, akkor a reformátusoktól, ha már a Püspök úr vezényli ezt az ülést, pontosan tudhatjuk, hogy mindennek rendelt ideje van. Most az összefogásnak van rendelt ideje, hiszen az európai parlamenti választáson elérendő jó eredmény a legfontosabb. Püspök úr jól illusztrálta a helyzetet: az európai hadszíntéren vagy politikai színtéren a magyarok súlyát nem kizárólag, de jelentős mértékben meg fogja határozni azt, hogyan szerepelünk az európai parlamenti választáson, és a mindannyiunk által láthatóan átalakuló európai architektúrában fölértékelődő Európai Parlamenten belül milyen súllyal képviseljük a magyar ügyet, a magyar nemzeti közösséget. Most ez a kérdés.
Én azt javaslom, hogy mindent ennek rendeljünk alá. A régi konfliktusokat majd újra elő lehet venni, a régi vitákat meg lehet, sőt szükséges is majd újra megvitatni. A személyes ügyeket is rendezni kell, mert úriember között rendezetlen személyi kérdések nem maradhatnak. Ezeket majd mind természetesen el kell intézni, de itt és most az a legfontosabb, hogy amikor először összeül a magyarok közös nagy csoportja Brüsszelben az európai parlamenti választás után, akkor ott minél többen legyünk, minél többen érkezzünk oda Magyarországról, de ami ennél fontosabb: minél többen érkezzünk oda Felvidékről és Erdélyországból is. Ezért én támogatom azt a politikát, amely jó érzékkel az adott pillanatban legfontosabbnak tűnő ügyet emelte az első helyre, vagyis hogyan tudunk legtöbb képviselőt juttatni az Európai Parlamentbe. Nos, kétségkívül ahhoz, hogy ezt megtehessük, mármint hogy sikeresen tehessük meg, ahhoz arra van szükség, amire egyébként is szükség volna, hogy a magyar közösség politikai aktivitása a határon túli nemzetrészek esetében magasabb legyen, mint az ottani többség részvétele.
Én mindig el szoktam mondani, Európában az elmúlt tíz-tizenöt évben én azt tanultam meg, hogy egy nemzeti közösséget az alapján tekintenek az európai politikusok életképesnek vagy életképtelennek, a jövőhöz vagy a múlthoz tartozónak, hogy amikor eljön egy választás, akkor az adott – ez esetben kisebbségben élő – nemzetrészen belül a választási részvétel meghaladja-e a többségét vagy nem. Az a közösség, amelynek a részvétele nem haladja meg a többségét, egy elmúlásra ítélt közösség, mert nem ismerte föl azt a tényt, hogy az ő jövője attól függ, hogy a demokratikus politikai részvétel kínálta lehetőségekben miképpen és milyen mértékben vesz részt. Ha tehát nem lesz magasabb a részvételünk, mint a románoké vagy a szlovákoké, akkor magunkra vessünk. Akkor az azt jelenti – és ez az asztal körül ülők felelőssége, magamat is beleértve, e tekintetben nagy –, hogy bizony nem végeztük jól a munkánkat, hiszen a mi kötelességünk, hogy erre a tényre fölhívjuk a figyelmet, ennek a ténynek a súlyát megismertessük a Felvidéken, a Délvidéken, és még inkább az Erdélyben élő magyarokkal. Világossá tegyük, mi az igazi tétje ennek a választásnak, hogy nemcsak európai, hanem nemzeti, sőt elsősorban nemzeti és nemzetpolitikai tétje van, és meggyőzzük őket, hogy menjenek el is választani. Ha ezt nem tudjuk megtenni, akkor sajnos nem bizonyulunk jó vezetőknek, nem bizonyulunk a magyar nemzetrészeinek vezetésére érdemes politikusoknak. Ezzel a ténnyel mindannyiuknak érdemes szembenézni, hogy a saját személyes felelősségünkkel is tisztában legyünk.
Én annak reményében kívánok Önöknek jó tanácskozást és sikert a következő hetekre, hogy mindannyian képesek leszünk mi itthon, Önök pedig odaát megfelelni annak a kötelességnek és felelősségnek, amelyet a választott szakmánk egyébként ránk testált.
Köszönöm szépen, Elnök Úr, hogy szólhattam!


orbanviktor.hu
