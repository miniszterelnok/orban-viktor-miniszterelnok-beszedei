A magyarok mindenre képesek, még a legjobbra is
2008.10.3.

            Beszéd Matolcsy György "Éllovasból sereghajtó" című könyvének bemutatóján, Budapesten.
        


Jó estét kívánok, tisztelt Hölgyeim és Uraim! Engedjék meg, hogy mindannyiukat nagy tisztelettel köszöntsem, és a körünkben jelen lévő színészektől, a szellem embereitől, jegybanki kormányzóktól elnézést kérjek, hogy őket most külön nem köszöntöm. Isten hozta mindannyiukat!
Megtiszteltetés valóban, na nem a kiadónak, hanem nekem, hogy engem kértek fel ennek a könyvnek a bemutatására. Amikor kiszálltam a gépjárműből, akkor rögtön láttam, hogy nem egy hullámhosszon vagyunk a szerzővel. Ugyanis rajta nincs nyakkendő, rajtam meg van… Amire kevés mentséget tudok fölhozni, de egyet talán elfogadnak tőlem: elovastam a könyvet. Titokban bevallom, hogy a táblázatokat átlapoztam, de ez maradjon a mi titkunk. Elovastam, és azt gondoltam, hogy az a helyes, ha nyakkendőt kötök e könyv bemutatására.
Tisztelt Hölgyeim és Uraim! Ha megengedik, a könyvről magáról most keveset mondanék. Csupán arra szeretném fölhívni a figyelmüket, hogy nagyon érdekes szerkezete van ennek a könyvnek. Ha végigolvassa az ember, egészen az utolsó fejezetig nincs is hiányérzete; az utolsónál támad ez föl. Hiszen minden olyan kérdés, amely feszít bennünket, amely sokunknak okoz nyugtalan éjszakákat, számos órányi fejtörést, sok hívünknek, velünk együtt gondolkodó embernek pedig lelki, szellemi megpróbáltatást, vagyis mindaz, ami körülvesz bennünket, arról ez a könyv pontosan beszél. A fejezetcímek is jól mutatják mindezt, ha megengedik, ezeket itt felolvasom.
Az első nagyobb rész címe „Állókép: éllovasból sereghajtó”. Aztán a következő rész címe, amit a szerző rejtélyes okból első résznek hív, tehát a második a „Szarvashibák” címet viseli. Aztán a második résznek nevezett harmadik rész a legfontosabb kérdést egyetlen szóban foglalja össze, ami úgy hangzik, hogy „Miért?”. Majd erről szeretnék beszélni. A negyedik, a következő rész a „Veszteségek és vereségek” címet viseli, aztán a „Csapdák és örvények”, és végül a kielégületlenségre okot adó, utolsó rövid fejezet: „Mozgókép: sereghajtóból éllovas”. Ez csak néhány oldal, pedig itt lennénk igazán kíváncsiak arra, hogy akkor most hol is a könyv második kötete. Erre a kérdésre az a válasz, hogy ez a második kötet nem fog megszületni addig, engedjék meg, hogy kicsit a szakmámhoz hazabeszéljek, amíg nem hívják a magyar kormány gazdasági miniszterét újra Matolcsy Györgynek.
Az utolsó, kurta fejezetet, amely a „Sereghajtóból éllovas” címet viseli, tekintsük bevezetőnek, vagy étvágygerjesztőnek ahhoz a munkához, amely reményeink szerint nemcsak vágyképeinkben, hanem a szerző reményei között is él, hogy nemcsak elmondhatja, megírhatja egyszer, hogy mit kellene tenni, hanem írhat majd egyszer egy könyvet arról, hogyan lettünk sereghajtóból újra éllovasok.
Tisztelt Hölgyeim és Uraim! Mielőtt a második fejezetnek nevezett részhez, a „Miért?” címet viselőhöz fűznék néhány epés megjegyzést, a szerzőről kell mondanom néhány szót. A szerzőt jól ismerjük – ennek minden előnyével és hátrányával. Azonban úgy szeretnék most beszélni a szerzőről, ahogy talán Önök nem tudtak róla gondolkodni. Azon a jogon teszem ezt, hogy néhány éven keresztül egy kormányban dolgozhattam Matolcsy Györggyel. Nem szoktam ezt a nyilvánosság előtt bevallani, most is halkan mondom, hogy a legtöbb inspirációt 2000 és 2002 közötti időszakban a magam munkájához éppen tőle kaptam. Azokból a javaslatokból is, amelyet aztán megvalósítottunk. Ezekről is szeretnék majd néhány szót szólni, és azok is inspiráltak, amelyeket nem tudtunk, későbbre soroltunk, vagy egész egyszerűen nem állták ki a politikai és a szakmai viták próbáját. Nyugodtan mondhatom, hogy 2000 és 2002 között a magyar kormány számára a legtöbb inspirációt, innovációt, új gondolatot, új távlatot, új ötletet Matolcsy Györgytől kaptuk.
Fontos elmondani a szerzőről azt is, hogy lényegében előtte nem volt Magyarországon gazdaságpolitika. Talán nem is teljesen igaz a megjegyzés, de ha arra gondoltunk, hogy 1990 után az a gondolat terjedt el járványszerű gyorsasággal és szélességben a magyar közgondolkodásban, hogy a piacgazdaság, a pénzpolitika és a költségvetési politika együtt ki is adja lényegében a gazdaságpolitikát, s a többit majd elintézi a piac. Ha ránézünk a minisztériumok szerkezetére, láthatjuk ezt. 1990 előtt voltak olyan minisztériumok, hogy Kereskedelmi Minisztérium, Építésügyi Minisztérium vagy Ipari Minisztérium, hogy mondjak néhányat, de eltűntek ’90 után. Nem véletlenül van ez így. Ez egy közgondolkodásnak, maradjunk abban, hogy a politikai eliten belüli közgondolkodásnak az eredménye, amikor azt gondolták, hogy a gazdaságpolitika valójában pénzügyminisztérium volt, pénzügyi eszközökkel, költségvetési eszközökkel vagy a jegybanktól kiinduló döntésekkel lehetőséget ad irányítani, illetve kormányozni.
Matolcsy György fellépése korszakváltást hozott ebben a tekintetben. Itt elődjéről, Chikán Attiláról egy mondat erejéig meg kell emlékeznünk, hiszen ő volt az első gazdasági miniszter. Önök már talán nem emlékeznek rá, de 1998-ban, amikor a kormányrudat átvettük, akkor ilyen minisztérium nem volt, ami jól mutatja az akkori gondolkodást. Pontos lenyomata annak. És akkor létrehoztunk egy Gazdasági Minisztériumot, mert azt gondoltuk, hogy a gazdaságfejlesztés fontos. Mindaz, amit Matolcsy György aztán később Chikán Attilát követően elvégzett és tett, igazolta, hogy a modern piacgazdaság körülményei között is szükség van gazdaságpolitikára. Az több, mint a pénzügypolitika, a költségvetési politika: sajátos elemei is vannak, amelyek máshol nem találhatók meg; az államigazgatás rendszerében és a kormányzati rendszerben is meg kell ennek jelennie, ki kell fejeződnie.
Egy olyan embernek a könyvét lapozgathatjuk mától kezdve, aki ezeket a gondolatokat, mondjuk úgy, hogy újra legitimálta Magyarországon. Egy liberális vagy neoliberális doktriner gondolkodásmód és kormányzati módszert követően érvényt szerzett annak a meggyőződésének, amely ebben a könyvben is testet ölt, miszerint igenis szükség van a pénzügyi eszközökön túli elemeket is tartalmazó gazdaságpolitikára.
Mit tudok mondani még a szerzőről? A szerzőről mindannyian tudjuk, hogy széles kitekintésű szerző. Akik forgatják a hetilapokat, minden héten találkozhatnak Matolcsy György írásaival. Egy olyan műfajt honosított meg a magyar polgári értelmiség soraiban, körében, amely korábban hiányzott. Minden héten egy külföldön megjelent, általában angol nyelvű könyv rövid ismertetését, étvágygerjesztő bemutatását kapjuk meg a Heti Válasz hasábjain, ami jól mutatja, hogy a szerző minisztersége óta sem változott: az új gondolatok befogadása, nyitottság, kreativitás, új ötletek, a „máshol, másoknak mi miért sikerült, ami nekünk idehaza nem?” gondolkodásmód továbbra is sajátja és a legszebb reményekre jogosítja a családját, bennünket és a leendő kormányt is.
 
Fontos elmondani a szerzőről, hogy stratégiai gondolkodású szerzővel van dolgunk. Tehát olyan ember könyvét olvashatjuk – és ez szintén érdeme ennek a könyvnek; amellett szól, hogy az Önök figyelmébe olvasásra ajánljam –, akinél rendszeresen történik meg a könyv hasábjain, hogy a szerző nem bír a vérével. Konkrét dologról ír, de valahogy nem tudja legyűrni azt a vágyát, hogy mindazt, amiről éppen beszél, 10-15-20 éves kitekintésben is fel ne villantsa előttünk. Ezt a stratégiai gondolkodású embereknek a sajátossága, akik ugyan látják a napi bajokat, a napi gondokat, a napi megoldásokat, de arra is kíváncsiak, hogy ezek a megoldások érvényesek lesznek-e még tíz vagy tizenöt év múlva. Vagy ha ezt a megoldást választjuk, akkor annak mi lesz a következménye 10-15 év múlva? Vagy csak most, pillanatnyilag tűnik jó megoldásnak? Vagy egy hosszabb távú nemzeti koncepció, nemzeti stratégiai szempontjából is ezek-e a helyes lépések?
A szerző tehát ezeket a szándékokat is felvillantja előttünk. Az angolszász nyelvekben azt szokták mondani, hogy a következőkben egy kevésbé ismert oldalát mutassam be a szerzőnek, hogy szerzőnk doer. Ezt magyarra lefordítani nem tudjuk igazából. Csak csúnya szót jelent, primitívet, tehát rövidített kormányzati dokumentumban lassan visszaköszönő forma lehet: csinál az ember valamit, tehát csináló ember. Nem egyszerűen az alkotóról van szó, ezt hagyjuk meg a jelen lévő művészeknek. Ilyen magasságokba nem vágyakozhatnak egy gazdaságpolitikai könyv vagy kurzus szerzői, irányítói, de a közgazdaság világában rendkívül ritka az olyan ember, aki nemcsak egy könyv megírására vállalkozik. Ilyen közgazdász elég sok szaladgál szabadlábon.
De olyan közgazdász, aki megírja a könyvet, és utána, amikor azt mondják neki, felkínálják neki a lehetőséget, hogy no, barátom, igen, így gondolod; itt vannak hozzá az eszközök, tessék vágjál bele! Mert olyan közgazdász sok van Magyarországon, akik megírják a könyveket, meghirdetik a doktrínákat, az elveket, de amikor cselekedni kell, akkor hirtelen elfogy a tudomány, oda a bátorság, vagy ha mégis belevágnak, nem intelligens dolog távollétükben nevükön nevezni bukott gazdasági minisztereket, de tudnék ilyeneket is mondani. Vannak olyanok is, akik belevágnak, és kiderül, hogy nem megy.
Régi történet ez, talán a könyv komolysága nem is engedné meg, hogy itt elmondjam, de van egy régi történet, amikor két éttermi cigányzenész hallgatja Paganini játékát, és az egyik a másiknak dicsérőleg mondja, hogy milyen szenzációs, mire a másik: hát igen, de az asztalnál meghalna. Sok szenzációs közgazdasági könyvet lehetne olvasni, de ha a szerzőjük belevágna, azt tapasztalnánk, hogy az asztalnál meghalna. A mi szerzőnk olyan ember, aki nem szokott az asztalnál meghalni, sőt akkor van igazán elemében, amikor ezeket az elméleteket, fejtegetéseket, gondolatokat, ötleteket meg is valósíthatja. Ez egy olyan oldala a szerzőnknek, amellyel kevesen dicsekedhetnek Magyarországon.
Ezek után hadd mondjak még valamit, amit remélem, Gyuri nem érez majd nagyságrendtévesztésnek. Általában nem nagyon szokta szeretni, ha nyilvánosság előtt hosszú lajstromba szedik az érdemeit, mint ahogy én most teszem, mégha ugratni is szoktam közben. De volt egy nagy lehetőség, ami az ország lehetősége is volt. Ne tagadjuk le, életünk egy személyes lehetősége is volt, mégiscsak egy belátható, néhány évtizedből álló szakmai karrier áll a rendelkezésünkre. Ez a lehetőség ebben a bábformában maradt, nem bomlott ki, nem mondom, hogy megsemmisült, remélem, hogy nem így van, de egyelőre zárójelbe került.
A mi szerzőnk az a magyar közgazdász, aki, ha nem veszítjük el a 2002-es választást, ha akkor, fogalmazzunk így, nem bukunk el, akkor az a gazdaságpolitikusa lett volna Magyarországnak, mint ami Erhardt volt Németországnak. Tehát egy hosszú, föllendülő, nagy történelmi korszak gazdaságpolitikusa és gazdaságirányítója. Mint ahogy a német felemelkedést sem tudta egy jó kormány, egy egyébként szenzációs német miniszterelnök sem nyélbe ütni, ha nem tudott volna támaszkodni az akkori egyetlen kiváló közgazdászra, Erhardra, akkor a német gazdasági csoda a II. világháború után nem jön létre. Szintén nem illendő dolog ilyenkor magyar kormányokat idézni, de tudnék most itt olyan képet a falra rajzolni, olyan személyt, akinek mindent tiszteletet örömmel adunk meg életében, és adunk meg halálában, de bicegett a kormánya, mert nem volt egy olyan formátumú gazdaságpolitikusa épp a rendszerváltás legfontosabb éveiben, aki megszabta volna azt az irányt, azt az erhardi gondolkodásmódot biztosította volna egy kiváló miniszterelnök számára, amin ha elindulunk, akkor Magyarország nyilván nem ott tartana, ahol tart. Bízzunk hát abban, hogy ez a lehetőség a szerző személyes érdekében, a családi dicsőségalbumban és a polgári világ reményei közepette is csak zárójelbe került, és nem semmisült meg egyszer s mindenkorra.
Azt hiszem, a szerzőről mindent elmondtam, amit illendő ilyen körben elmondani. Talán a könyvéről még egy jelzőt mondanék, ami megkülönbözteti őt nagyon sok más, magyar polgári konzervatív vagy jobboldali közgazdásztól. Ez a könyv egy optimista könyv. Az utolsó fejezetén is lehetett érezni, mint a cím is elárulja: Sereghajtóból éllovasok. Maga a könyv hangulata optimista; egy optimista szerző benyomását kelti, ami valljuk be, nem mindig jellemző a mi világunkra. Gyakran hallunk olyan, egyébként nagyon racionális és ésszerű gazdasági okfejtéseket, aminek a végén apokaliptikus látomások vannak. Az ember nem is tudja, hogy most akkor helyes-e ügyeket vállania, ha ebből a sok bajból, ami körülvesz bennünket, csak az összeomláson keresztül vezet az út. Hogyne. Sok ilyen szerzőnk van: rendkívüli éleslátású, jótollú, pontosan elemző közgazdászok. Mindig érdemes elolvasni az írásaikat, csak a végén valahogy ki kell nyitni az ablakot, mert az ember úgy érzi, hogy: levegőt! Pihenni kell, ez így lehetetlen! Az optimista ígéretnek azért csak lennie kell a gondolatok végén.
Olyan szerzővel van dolgunk, aki optimista. És nem arról van szó, hogy bárgyú mosoly ül az arcán, aki a valóság nem ismerése miatt boldog. Olyan emberről van szó, aki azért optimista, mert ugyan látja a modern világgazdaság összes gondját, mint ahogyan ez a könyvből is kiderül a kitekintéses részeknél. Aki pontosan látja, hogy a válság, amelyet most lehet igazán érezni az áremelkedéseknél. A könyvében elmondja, nem most kezdődött, emlékszem is, már korábban is mondta, hogy magasabb inflációs korszak köszönt majd a világgazdaságra. Az energiaárak sem most kezdtek emelkedni, most csak egy robbanásszerű utolsó löket érkezett, hiszen korábban indult el a folyamat. Tehát a szerző ismeri a világgazdaság problémáit. Azt is látja, hogy mennyire törékeny ez a rendszer, a hitel-pénz rendszer. Nincs az az aranyfedezet, nem is tudjuk pontosan, milyen fedezet van, és beleborzongunk, ha arra gondolunk, hogy az emberi bölcsesség a fedezet a saját pénzünk mögött.
Országunk mérete nem szokott mindig összhangban állni az ott felhalmozódó pénz mennyiségével, hogy ennél konkrétabb ne legyek. De világos, hogy az ember törékeny, és az is világos, hogy időnként zsákutcába téved, az is világos, hogy időnként több bajt okozunk, mint amennyi hasznot hajtunk. Mégis a szerző nem gondolja azt, hogy akár forradalommal, vagy apokaliptikus látomásos összeomlással ezt a rendszert egyszer s mindenkorra zárójelbe kellene tenni. Hanem azt gondolja, hogy igen, ez a piacgazdasági rendszer több száz év óta létezik, válságról-válságra evickél. A fellendüléses szakaszokat visszaesés követi, de mindig meg volt a képessége, hogy önkorrekciót hajtson végre. Az önkorrekció nem azt jelenti, hogy nélkülünk hajtja azt végre: velünk, az emberek képesek arra, hogy a saját politikai és gazdasági rendszerüket, persze a válságok hatására újra és újra korrigálják, és a beszűkült szabadság helyett ismét szélesebb szabadság legyen, a jólét ismét elérhetővé váljon, a zsugorodó munkalehetőségek helyett ismét legyen munka, s a tisztességes munkából meg lehessen élni.
Tehát olyan szerzővel van dolgunk, aki nem meghirdeti a piacgazdaság és a kapitalizmus végét, hanem azt mondja, hogyha másképpen csináljuk, ha jobb árakat adunk, ha hamarabb értjük meg a kihívásokat, ha jobb gazdaságpolitikát folytatunk, akkor igenis ez a nyugati szabad világ politikai gazdasági rendszere képes arra, hogy megnyíljon, hogy újra szabadságot, újra jólétet és újra biztonságot adjon a nyugati civilizációnak. Talán ha szabad így fogalmaznom. Ezért optimista ember a mi szerzőnk. Ennyit a szerzőről.
És most nézzük azt a második fejezetet! Én nem ismertetni szeretnék, ennek a címe az, hogy „Miért?”. A szerző ebben a fejezetben arra a kérdésre keres választ, miként lehetséges, hogy hosszú, fél évtizednyi időn keresztül szarvashibák sorozata alkossa egy gazdaságpolitika egészét. Miért van az, hogy ez az ország éllovasból sereghajtó lett. Erre a kérdésre keresi a választ. Nem mondja ki, de mondhatná – nyilván nem akar aktuálpolitizálni –, hogy a mai reménytelenségünk is ennek a kérdésnek a megválaszolásától függ. Ha van egy jó válaszunk a miértre, miért lehetséges ez, mert ha tudja a miértet, akkor azt is tudja, hogy meddig lehetséges ez.
Tehát a szerző könyvének talán legfontosabb fejezete ez a fejezet, és én arról szeretnék beszélni, amit nyilván a közgazdász távolságtartása okán nem írt meg a szerző. Az összes gazdaságpolitikai hiba itt van, mi miért történt, miért tartunk ott, ahol most vagyunk. Milyen hibák vezettek ide, hogyan következett egyik szakmai hiba a másik szakmai hibából. De miután a politika a területére csak óvatosan vezet a szerző, talán a könyvbemutatója alkalmat ad, hogy az én világomból mintegy kiegészítésképpen a miértekre sorjázó válaszokat gyarapítsam néhány gondolattal.
Előszöris életünk minden emlékezetes nagy könyve esetében így van ez. Az ember megérti, hogy egy nagy mű megszületésének mi az oka és mi a célja. Érdemes talán ezzel kezdeni a mondandómat. Azt gondolom, hogy minden nagy könyvet egy drámai feszültség emel ki a mégoly jó, de inkább középszerű könyvek sorából. Ez utóbbiból van több. Ez a drámai feszültség pedig nem más, mint láthatóan a szerző nem bír magával. Nem tudja magában tartani ezt a néhány gondolatot, kikívánkozik, hogy ezt papírra kell vetnie. Ha Önök ezt a könyvet elolvassák, akkor egy ilyen ember, egy ilyen szerző drámai feszültségét érzik. Láthatóan fontosnak gondolta, hogy utat engedjen az érzéseinek, indulatainak és ellenzésének. Persze minden nagy könyv szerzője vállalkozik arra is, hogy megváltoztassa a világot, persze csak nagyon kevés könyv szerzője választhatja, hogy az egész világot megváltoztatja.
Ez a könyv sem ilyen, nem erre vállalkozik, de arra, hogy itt és most, ahol láthatóan valami nem működik jól, érti, hogy miért nem, na, annak a megváltoztatása azért célja egy ilyen munkának. Azért győzhet a szerző, hogy akik olvassák, forgatják, lesz majd fülük a gazdaságpolitikához, lesz majd fülük ahhoz, hogy aktívan támogassák, vagy ellenezzék egy kormány gazdaságpolitikáját. Ha lesz erre lehetőségük, akkor változtassák meg mindazokat a hibákat, amelyek ide vezettek bennünket.
Ez a könyv, tisztelt Hölgyeim és Uraim, végülis rólunk szól, magyarokról, Magyarországról, és különösképpen rólunk, a szó másik értelmében, szűkebb értelmében, a polgári világról: Önökről, rólunk, a polgári értékek által vezetett családokról, hívekről, támogatókról, politikai vezetőkről, kormányzatukról. Átüt rajta a fájdalom, titkolja a szerző, de átüt rajta a személyes fájdalom, mert minden, amit leír, ahogyan éllovasból sereghajtók lettünk, mindannyiunk közös munkájának is a megsemmisítése, leértékelése, elhalványítása, elvékonyítása, hiszen valamikor éllovasok voltunk. Ez a fájdalom, hogy nemcsak a hazánk rossz állapota miatt vérzik a szívünk, hanem a személyes munkánk pusztulását is látjuk mindabban, ami körülvesz bennünket. Ez az érzés azonban végig itt van a könyv lapjain. Nekünk fáj a legjobban, a mi sikeres munkánkat látjuk nap mint nap elsüllyedni.
Tisztelt Hölgyeim és Uraim! A fájdalom, az érzés, ami átüt a könyvben az annál is erősebb, mert ezt sem mondja ki a szerző így, nyilván ez az én dolgom, hogy nem az emberek tehetnek arról, hogy az ország itt tart. Ezek a szarvashibák, amiket felsorol a szerző, az ide vezető út fontos mérföldkövei mind politikai, gazdaságpolitikai, döntési hibák. Nem mondhatjuk tehát azt, hogy a magyarok az elmúlt időszakban ellankadtak volna, ellustultak volna, elment volna a kedvük a munkától, megromlottak volna a múlt évvel ezelőtti állapotokhoz képest. Mert az igazság úgy fest, hogy ma is ugyanúgy reggel felkelnek, elmennek dolgozni, elvégzik a munkájukat, és nem értik, hogyan lehet, hogy ezzel a munkával öt évvel ezelőtt még éllovasok voltunk, és boldogultunk, most meg sereghajtók vagyunk, és nem boldogulunk. A válasz nyilvánvalóan a gazdaságpolitikai döntésekben található, és ez egy hazájáért felelősséget viselő közéleti ember számára sokszorozza a fájdalmat.
Tisztelt Hölgyeim és Uraim! Sok nyelvi kísérlet tanúi lehettünk az elmúlt időszakban, amellyel megpróbáltuk azt a korszakot, azt az öt évet, emyl ide vezetett, ahol most állunk, jellemezni és leírni. A legtöbb sikertelen kísérlet volt. Azért volt sikertelen, mert a könyv nyilván akkor még nem jelent meg, nem tudhatták, hogy nemcsak az minősül szarvashibának, nem csak azt kelle megragadnunk, azokat a hibákat kell ragadnunk, amiket elkövettek egy-egy rossz döntésben, hanem a politikában és a gazdaságpolitikában az is hiba, amit nem tettek meg. Nem tettek meg a kellő időben, vagy nem tettek meg egyáltalán. A könyv ezeket a hibákat is végigveszi: mikor milyen alkalmakat szalasztottak el azok, akiknek az lett volna a dolguk, hogy megértsék az idő szavát, és kellőképpen meghozzák a szükséges döntéseket.
Tisztelt Hölgyeim és Uraim! Az egyik ilyen nyelvi kísérlet, amellyel le akarjuk írni a korunkat, gyakran hallom a parlamentben és a képviselőtársaim szájából, úgy hangzik, hogy a sodródás kora. A kormányzati passzivitás, a semmit sem tevő kormány, amelyik kampányol, magával foglalkozik, hatalomban akar maradni, egyébként nem hoz döntéseket, nem kormányoz, amit maguk között maguk is bevallanak, amikor „nem csináltunk semmit”, hogy idézzem a klasszikust mégiscsak, akkor szoktuk azt mondani, hogy ez a sodródás korszaka. De ez pontatlan nyelvi fordulat, mert a sodródás azt a benyomást kelti, mintha egy ország hasonlatos lehetne egy a víz felszínén egyensúlyozó tárgyhoz. És a sodródás, az ilyen sodródó tárgyaknak a jövőjében azért az is benne van, hogy egy kis szerencsével jó helyen, jó időben partot is lehet érni.
Ez a kép ma indokolatlan. Tehát amiben élünk, az nem sodródás kora. Szokták a mulasztás szót is használni, abban nincs igazán életes, kifejező erő. Meggyőződésem, hogy ezt a korszakot talán a leghelyesebb, ha az elsorvadás, az elsorvasztás korszakának, egy sorvadó korszaknak nevezzük. Mert a meg nem hozott döntések azok veszteségeket, károkat okoztak. Az ország nem együttél a víz felszínével, s ha szerencséje van, kijut, hanem biztos, hogy elsüllyed. A gazdaságpolitikában úgy van, hogy ami nem emelkedik, az aláhull, ami nem nő, az zsugorodik, vagyis a meg nem hozott döntések egyenértékűek a téverdéssel, ugyanúgy a felelősség kérdését felvető hibák körébe tartoznak, mint a rossz döntések.
Ha innen nézzük a mögöttünk hagyott öt éves korszakot, akkor jellemzésképpen csak a szerző által több táblázatban is datált, igazolt tényt kell itt megemlítenünk: Magyarország az egyetlen ország, amely az európai uniós csatlakozás után nem tudta a gazdasági fejlődés, növekedés javára fordítani ezt a lehetőséget. Nincs még egy ország az újonnan csatlakozott országok között, amelynek a csatlakozás utáni korszakban a gazdasági növekedése a csatlakozás előtti szinthez képest csökkent volna. Különböző mértékben, de mindenkié nőtt, egyetlen ország van, ahol csökkent, és ezek mi vagyunk. Ez igazából az a történelmi perspektívából megnevezhető hiba, tett, elmaradt döntések összege, amitől Magyarország visszaesett.
Mi történik most? Folytatódik-e a hibák sorozata? Lehet-e ezen változtatni? Nézzék, én úgy látom, hogy mindenki látja, hogy a világ megváltozott, a politika világa is megváltozott. Nagyhatalmi tényekkel újra világszínpadra lépett Oroszország magatartásán ezt világosan lehet érezni. Aztán egy-két hete láthattuk, sőt még mindig látjuk, hogy a világ gazdasága is egy új korszakba lépett, és megváltozott, mert egy nagy pénzügyi válságot kell a világnak kezelnie, s mint a napi híradásokból tudhatják az átlagos tájékozódású emberek is, hogy ez nem két napot vesz majd igénybe. Tehát egy új korszak köszöntött ránk. Mit kell tenni akkor, ha mind a világpolitikában, mind pedig a világgazdaságban új korszak köszönt ránk?
Ha körülnézek Európában, én azt látom, hogy minden nemzet keresi a maga válaszát ezekre az új kihívásokra. Új körülmények, új veszélyek és új lehetőségek. Mindenki keresi a választ, hogy milyen politikával, elsősorban gazdaságpolitikával lehet elhárítani az új korszak veszélyeit, és melyekkel lehet kihasználni az új korszak lehetőségeit. Ma minden kormány stratégiákat készít a lehetőségek megragadására és a kockázatok kivédésére, leszámítva Magyarországot. Mi vagyunk az egyetlenek, akik nem így reagálunk.
Mert ez a kormány, amely ma a gazdaságpolitikáért felelős, sehogy nem reagál erre az új helyzetre. Ha azt a kérdést tesszük fel, hogy milyen lépéseket tett, azt a választ adhatjuk, hogy semmit. Helyette belekezd egy újabb ostoba kampányba, a huszadik ostoba kampányába, ami hajszálpontosan ugyanolyan, mint az azt megelőző tizenkilenc ostoba kampány. Arról, hogy „lendületben az ország”, „dübörög a gazdaság”, - szép kis listánk van erről –, „nagy a jólét”, „minket irigyel a Nyugat”, itt ez a derék pannon puma, „megcsináltuk”, most meg – beindultunk. Ez a válasza mindarra, ami a világban végbement. Most kifigurázzuk őket, de a helyzet súlyos. A helyzet önmagában is az, hát még egy a kihívásokra választ sem kereső kormány esetében milyen súlyos. Vagyis azt kell mondanom, hogy ennyi.
Azt kell mondanom, hogy a mai magyar baloldaltól ennyire futja. Egy újabb ötlettelen és szánalmas lendületkampány, amiben az a legborzasztóbb, hogy ők maguk is pontosan tudják, hogy úgysem hiszi el senki, mert ők sem hiszik el egyetlen szavát sem annak, amit mondanak. Amikor a magyar közéletben szétnézek, gyakran egy reggeli élményeimhez hasonló benyomásom van. Elő szokott fordulni otthon, nálunk reggel, hogy felkelek, beleszagolok a levegőbe, és égett szag van. És akkor tudom, hogy aznap reggel én már nem kapok kávét. Ez az égett szag, amikor a gumi abban a nyomorult kávéfőzőben cseppfolyóssá válik. Ez az égett szag az, ami jellemzi a magyar közeget. Ugyanis azok, akiknek ötletekkel, megoldásokkal, javaslatokkal kell előállni, egész egyszerűen kiégtek. A magyar baloldalnak, annak a hatalmi konglomerátumnak, amit ma így nevezünk, semmi köze a XXI. századhoz. Nincs válasza azokra a kihívásokra, amelyeket a világ intéz ma Magyarország felé. Kimerültek a szellemi tartalékai, kiürültek az érvei, kifáradtak a szövetségei, kifulladtak a jelmondatai, belefáradtak a saját kormányzásukba és kudarcaikba, és megcsömörlöttek a saját hazugságaik miatt. Ennek a szaga terjeng a levegőben.
A magyar nyelv nem tud jobbat annál, mint hogy: kiégtek. Ha nem a kávéfőzőre gondolunk, akkor a lecserélés előtt álló BKV-buszok jutnak az eszünkbe: zörög, és üresen jár a motor. Ez az, ami ma a magyar baloldal válasza a kihívásokra. Nincs ambíció, nincs gondolat, nincs téma. Ők maguk sem hisznek a saját sikerükben, abban sem hisznek, hogy ők sikeressé tudják tenni az országot. Tulajdonképpen, ha szívükre teszik a kezüket, nem akarnak semmit, csak megúszni. Minél hosszabb ideig megúszni. Ennyi a céljuk, ez az ambíciójuk, és minden gondolatuk csak ekörül forog. Ezért igaz, hogy a mai politikai helyzetben a mai magyar baloldalnak, ami egy igaztalan elnevezés, de az egyszerűség kedvéért maradjunk ennél, nincs válasza a XXI. században.
Mindez azt jelenti, kedves Barátaim, hogy ők ezért az országért, amely meglehetősen nagy bajban van, mint a szerző könyvéből is megtudhatjuk, nem is tudnak tenni semmit. Legyünk megengedők és jóindulatúak, ha akarnának, sem tudnának. Ráadásul nem is nagyon látom, hogy akarnának a kormányzati hatalom tényén túl bármi mást. És végképp nem tudnak válaszolni arra az egyszerű kérdésre, amire szinte minden kormánynak értelmes választ kell adnia, mi a haszna az országnak abból, hogy ők vannak a kormányrúdnál. Erre a kérdésre minden becsületes kormánynak választ kell tudnia adni. Ma Magyarországon erre a kérdésre nincs válasz.
Ezzel szemben itt áll a szerző. A maga könyvével. A kurta, de mégiscsak megkezdett utolsó fejezettel. A félbemaradt tervekkel, a megfojtott Széchenyi-tervvel, az időközben elgáncsolt otthonteremtési programmal, a kis- és középvállalkozók fellendítése érdekében megindított számtalan elképzeléssel. Szóval itt áll a mi szerzőnk. Lássuk bele magunkat: mindannyiunkat, volt kormánytagokat, vezető közéleti embereket, Önöket, akik támogatnak bennünket, részt vesznek időnként a munkánkban. Lássuk bele a szerzőbe saját magunkat, az egész polgári világot: itt állunk mi, tele vagyunk tervekkel, gondolatokkal, elképzelésekkel – csak azt a kávészagot tudnánk feledni! Gondolatok, előrenézés, szellem, amely e könyvből is kiviláglik, amely nem fél, amely nem bugyuta kampányokkal válaszol egy világkorszak változásaira, hanem bele mer nézni a XXI. század kibontakozó arcába. Előre mer nézni.
Akiknek, mindannyiuknak, a polgári világnak a jövőhöz van közük. Véleményünk van a múltról, de közünk a jövőhöz van. Ezekben, azt gondolom, van egyébként az ország nagy esélye is. Nézzék meg, hogy ez a tettrekészség, energia azokban az önkormányzatokban, amelyeket a 2006-os választásokon sikerült a polgári oldal irányítása alá helyezni, a választók bizalmából polgári politikusok vezetésére bízni. Nézzék meg, ezek a legtöbb helyen hogyan virultak fel, mennyire frissebb a levegő, hogyan vágnak bele a dolgokba, még a mostani nagyon nehéz kormányzati politika mellett is.
Tisztelt Hölgyeim és Uraim! Van még egy nagyon fontos gondolata ennek a könyvnek, amely akár a mottója is lehet majd a következő kormány munkájának. A könyv egy olyan gazdaságpolitikus szavait tartalmazza, aki bátran bevallja, hogy nem ő, nem a gazdaságpolitikus fújja, még csak nem is a kormány, de végképp nem a miniszterelnök fújja a passzátszelet. A gazdaság energiái nem a kormányból táplálkoznak. A gazdaság erői azokból a magyar emberekből, ha úgy tetszik: a vállalkozó szellemű, tettrekész, munkájukat elvégezni hajlandó, új dolgokra vállalkozó magyarokból táplálkoznak. Vagyis a valamire, családra, munkára, jövőre, valamire vállalkozó magyarokból fakadnak. Azonban ha nem is mi fújjuk a passzátszelet, egy kötelességünk azonban van, és ez a szakmánk lényege, hogy mi befoghatjuk ezeket a szeleket az ország vitorláiba. A könyv arról szól, hogy milyen jövendőbeli döntéseket kell hoznia a leendő kormánynak, hogy a passzátszelet be tudjuk fogni a magyar nemzet vitorláiba.
Tisztelt Hölgyeim és Uraim! Bármi gondolat, engedjék, hogy miután a szerzőnek a könyvben olvasható a mellékletben, mert hiszen franciául beszél. A szokásaimtól, a magyar politika szokásaitól eltérően nem angolszász politikusoktól kölcsönzött gondolattal zárjam a mondandómat, hanem egy franciával. Idézzük ide magunk elé tanulságul de Gaulle elnököt, aki azt mondta, hogy a franciák mindenre képesek. Még a legjobbra is.
Tisztelt Hölgyeim és Uraim! Mit mond a szerző erről? A szerző leírja, hogy mi, magyarok közismerten szorgosak, tehetségesek, dolgos és ügyes nemzet tagjai vagyunk. Másfél évtizedig kiérdemeltük a térség eminensének, az élenjáróknak járó tiszteletet és megbecsülést, azonban egy rossz kormánnyal a nyakunkban, idézem szó szerint a szerzőt: képesek vagyunk a legügyetlenebbek, a leghiteltelenebbek és a legrosszabbak lenni. Ezt korábban nem sejtettük – folytatja a szerző –, ezzel a keserű tapasztalattal vagyunk ma gazdagabbak. De Gaulle szavainak magyar meghosszabbításaképpen hadd tegyem ehhez hozzá azt, hogy a magyarok tehát mindenre képesek. A magyarok mindenre képesek, még a legjobbra is. Ez a remény tartson bennünket életben. Ez a könyv.
Köszönöm szépen!


orbanviktor.hu
