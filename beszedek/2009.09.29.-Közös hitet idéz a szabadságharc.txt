Közös hitet idéz a szabadságharc
2009.09.29.

            Beszéd az "Ilyen tavasz csak egy volt életemben" című vándorkiállítás megnyitóján, Székesfehérvárott.
        


Jó napot kívánok, tisztelt Hölgyeim és Uraim!
Engedjék meg, hogy megköszönjem, hogy ilyen szeretettel és őszinte szívvel fogadtak engem itt, ezen a megnyitón. Engedjék meg, hogy én magam is tisztelettel köszöntsem Önöket, tisztelettel köszöntsem a kiállítás szervezőit, mindazokat, akiknek keze munkáját dicséri ez a szép kiállítás. Köszöntöm a megyei közgyűlés elnök asszonyát, tisztelettel köszöntöm a város polgármesterét és a múzeum igazgatónőjét is.
Kínálná magát a helyzet, Önöknek sem volna ez ellenére, tekintettel arra, hogy parlamenti választásokhoz közeledünk, adná magát, hogy analógiákat idézzek most ide: a kormány elmenekült – mondták itt az előbb, aztán mindenki tudja, hogy szinte egyetlen nyár alatt sikerült az egész országot újjászervezni. Tehát kínálkoznék a lehetőség egy magamfajta parlamenti képviselő számára, hogy az 1848-49-es események és a mai politikai helyzet közötti áthallásokról, az akkori és a mai remények rokon mivoltáról beszéljek. Ha megengedik azonban, miután ez mégis egy szép, sőt egy gyönyörű kiállítás, én nem élek ezzel a lehetőséggel. Hanem először is, ahogy illendő, megmagyarázom, miért fogadtam el a meghívást ide, ennek a kiállításnak a megnyitására.
Ez első pillanatban talán szerénytelenségnek tűnhet, hiszen itt, mint majd hallani fogják, komoly történészek, a kiállítás tárgyához szakmai szempontból leginkább értő, jeles magyar értelmiségiek fognak majd megszólalni. Először is azért fogadtam el a meghívást, mert örülök annak, hogy eljöhettem Székesfehérvárra. Ez az a város, ahol a legszebb éveimet, a gimnáziumi éveimet tölthettem, és ahol egyébként engem megtanítottak arra, mi fán terem 1848-49. Megtanítottak erre a tanáraim a Teleki Blanka Gimnáziumban, amelynek hálás vagyok. A gimnáziumnak is, a tanáraimnak is. Emlékszem még Várnai Jánosnéra, aki fejünkbe verte történelemtanárként az akkori eseményeket. Jól emlékszem arra, hogy Hermann Róbert volt a padtársam, aki azóta Magyarország egyik elismert, talán e tárgyban, 1848-49 tárgyában a legelismertebb történészének rangjára verekedte magát. Bár igaz, hogy ő nyerte az első középiskolai tanulmányi versenyt történelem tárgyból a gimnázium története során, de elárulta a kedvenc stúdiumát, mert nem ebből a korszakból írta a dolgozatát, hanem talán a Rákóczi-szabadságharcból. Valami ilyen emlékképem van. De miután én padtársa lehettem négy éven keresztül, ezért én sem maradhattam ki mindebből. Én is a fertőzöttek közé tartozom. Azok közé, akik 1848-49-et, ha másért nem, akkor a padtárs nagy tudása okán, közelebbről megismerhették. Ez a második ok, amiért eljöttem. Tehát az én szívemhez is, mint a legtöbb magyar, gimnáziumot járt fiatalember szívéhez 1848-49 közel áll.
Tisztelt Hölgyeim és Uraim!
Azért néhány rendezett gondolattal is készültem. Engedjék meg, hogy ezt a néhány mondatot mintegy a kiállítás megnyitásaképp fölolvassam.
Az ember nagy teljesítményeihez a legtöbbször valami rendkívüli képesség, különleges tudás és főképp tehetség kell. Feltalálni, sportsikert elérni, az Aranyembert megírni csak tehetséggel lehet. A forradalmakhoz nincs szükség különösebb tehetségre. Nem kell rendkívülinek lenni, nem kell természetfeletti erővel bírni. A forradalomhoz pusztán egyszerre sok ember hite kell. Hit, amit át lehet egymásnak adni, amit egymás közelségében meg lehet sokszorozni.
A háború, a szabadságharc azonban már más. Ahhoz nem elegendő a jövőbe vetett hit. Oda szaktudás, és a tudásban tehetség kell, mely a lelkesedés élére áll. A forradalmakat dühös emberek robbantják ki. Ha pedig jogos volt a dühük, a forradalom a régi, rossz rend lebontásából hamar az új felépítésére csoportosítja át erőit, energiáit. A háborúhoz azonban higgadt emberek vezénylete kell. Ezt már nem lehet dühből intézni. Magyarország a 48-as tavasz forradalmi eseményei után egyetlen nyár alatt erős, jó törvényekkel megalapozott, korszerű állam alapjait rakta le. Ilyen rövid időn belül sikerült gyökeresen új és minden korábbinál jobb irányba kormányozni hazánk, Magyarország szekerét.
Tisztelt Hölgyeim és Uraim!
Az 1848-49-cel kapcsolatban újra és újra felmerül talán mindannyiunkban a kérdés: annyi vitázó történelem-boncolás mellett miért szeretjük éppen e szabadságharcot olyan egyetértéssel? Talán azért, mert meg tudjuk idézni belőle a közös hitet. A magyar gyerekek első öntudatos pillanatunktól tanulják, milyen volt 1848-49, és valahogy a kezdetektől, egészen kiskoruktól értik. Mert nemcsak a forradalommal kapcsolatos tudást és ismeretet adjuk át nekik, hanem e történelmi sorsforduló lelkületét is megérzik. Nincs semmi más a történelmünkben, amellyel ilyen szoros kapcsolatot ápolunk, amely ennyire egyértelműen és egyöntetűen része mindannyiunk hagyományainknak. Szinte a génjeinkkel örökítjük. Egyetlen más nemzeti ünnepünkhöz sem kötődik ennyi érzelem, ennyi történet, önazonosságunk rögzült része. Idézem: „Velünk van Isten és az igazság!” – írta Kossuth a Jellasicsot üldözőbe vevő magyar katonáknak szóló buzdító kiáltványában, és mindenki így érzi azóta is mind a mai napig: nálunk volt az igazság.
Tisztelt Hölgyeim és Uraim!
Engedjék meg, hogy ezek után afféle régi vágású vendégként – az új vágású vendégek nem hoznak, hanem visznek; közlekedési vállalattól, innen-onnan, ismerjük ezeket a mai történeteket, ez ma a magyar módi, de én régi vágású vendégek közé tartozom – szerettem volna hozzájárulni valamivel e kiállítás fényéhez. Nekem is van otthon néhány, talán nem hangzik szerénytelenségnek, ha azt mondom, említésre méltó, korabeli dokumentumom. Említettem már, hogy fertőzött volnék Hermann Róbert által. Elhoztam egyet ezek közül, megőrzésre át is adom igazgató asszonynak. Talán elég méltó dokumentum ez ahhoz, hogy itt valahogy a kiállítás tárgyai között helyet szorítsanak neki.
Ez egy Klapka által aláírt kinevezése okirat. A következőképpen hangzik: „Kinevezés. Melynek erejénél fogva felsőbb jóváhagyás reményében folyó év szeptember hó 16-tól” – 1849-ről beszélünk, szeptember 16-tól – „számítandó ranggal s illetménnyel Márkus István főhadnaggyá kineveztetik. Komáromban, szeptember hó 16-án, 1849-ben.” Nem azért nőtt a szívemhez ez a dokumentum, mert a magyarok hősiességéről szól. Arról is szól, s az is elég lenne, hogy az ember örömmel vigyázzon egy ilyen dokumentumra, hiszen a világosi fegyverletételen már régen túl vagyunk, de itt jól látszik, hogy ott, ahol lehetett, jól mutatja ez a dokumentum, hogy ahol lehetett, s a komáromi erődítmény erre alkalmas volt, ott azért az utolsó lehetőségig, az utolsó napig, az utolsó percig kitartottunk. Mi több, szeptember 16-án még neveztünk ki, léptettünk elő tiszteket.
De nem ezért őrzöm ezt a dokumentumot, hanem azért, mert itt, a Kárpát-medencében rendszeresen meg szoktak bennünket támadni akkor, amikor arról beszélünk, hogy a magyar ezeréves államisággal rendelkezik, hogy mi egy államalkotó nép vagyunk, hogy nekünk ösztönös érzékünk van az alkotmányossághoz, és sorolhatnám tovább. Ez a dokumentum azért kedves a szívemnek, mert ezt az állítást, ezt a kicsit historizáló, filozofáló állítást a maga fekete-fehér mivoltában bizonyítja. Ennek a kinevezési okiratnak számomra legkedvesebb beszúrása ugyanis úgy hangzik, hogy „felsőbb jóváhagyás reményében.” Ugyanis a kinevezéshez kell a felsőbb jóváhagyás. Egy ostromlott vár esetében ez nem mindig adatik meg. Képzeljék el: egy közösség, amely az élet és a halál mezsgyéjén sétál, ki tudja, meddig tarthatják a várat, túlélik-e egyáltalán az ostromot, nem tudják, mi lesz a sorsuk. Nyilván ha katonák, akkor tisztekre is szükségük van, ki kell tehát nevezni, elő kell léptetni ebben a szorult helyzetben is. Aki a kinevezési okiratot írja, törődik azzal, hogy tudja, hogy sajnos jogi, alkotmányos értelemben ő egyedül ezt nem teheti meg, mert ide még szükség volna egy felsőbb jóváhagyásra. Ezt érzékelteti egy ilyen válságos pillanatban is a szövegben – „felsőbb jóváhagyás reményében” –, amelyben előre jelzi, bízik abban, hogy meglesz majd a kinevezéshez a felsőbb jóváhagyás. Na, ezt a gondolkodásmódot, rendszerességet, alkotmányos érzéket nevezhetjük összefoglaló néven úgy, hogy államalkotó képesség. A kiállítás minden tárgya tulajdonképpen ezt, a magyar nemzet, a Kárpát-medencei magyar nemzet államalkotó képességét bizonyíthatja a látogatók számára.
Nagy örömmel fogadtam el a meghívást, és örömmel nyitom meg ezt a mindannyiunk szívét megmelegítő, gyönyörű szép tárgyakból és dokumentumokból álló gyűjteményt, kiállítást.
Köszönöm szépen a figyelmüket!


orbanviktor.hu
