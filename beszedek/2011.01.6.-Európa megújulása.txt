Európa megújulása
2011.01.6.

            Orbán Viktor beszéde az Európai Unió soros elnökségének átvételi ünnepségén.
        


Mélyen tisztelt Köztársasági Elnök Úr! Tisztelt Miniszterelnök Úr, Hölgyeim és Uraim!
Azért vagyunk most itt, hogy Magyarország ünnepélyesen átvegye az Európai Tanács soros elnökségének hat hónapra szóló, megtisztelő és felelősségteljes megbízatását. Mindenekelőtt hazám és az egész unió nevében is szeretnék köszönetet mondani a belga elnökségnek, akiktől most átvesszük a stafétát. Rendkívüli időkben kellett helytállniuk, olyan hat hónap áll mögöttünk, amelyre rányomta bélyegét a világgazdasági válság. Belgium képes volt kiutat mutatni. Belgium fenntartotta a tagállamok elkötelezettségét az európai integráció mélyítésében és bővítésében egyaránt.  Belgiumnak köszönhető, hogy él a remény, Horvátország hamarosan beléphet a tagállamok közé, Románia és Bulgária pedig csatlakozhat a schengeni övezethez. Mi, magyarok is támogatjuk ezeket a célokat.
Tisztelt Hölgyeim és Uraim!
Ma, vízkereszt napján érdemes emlékeztetni magunkat: az unió soros elnökségét egy ezeréves európai állam veszi most át, amelyet megedzettek a történelem viharai, amely rengeteg tapasztalatot gyűjtött diadalai és kudarcai során, és amelybe a kereszténység oltotta be az emberi méltóság megbecsülését, a tisztelet kultúráját és az emberiesség érzésvilágát.
Tisztelt Hölgyeim és Uraim!
Komoly örökséget veszünk át. Vannak jó ügyek, amelyeket folytatnunk kell, és vannak ügyek, amelyeket viták öveznek a közösségünkben. Egyvalami azonban nyilvánvaló: a válság bebizonyította, hogy a világ szédítő sebességgel és gyökeresen változik körülöttünk. Európa csak akkor maradhat versenyben régi és új kihívóival szemben, ha erre a változásra mély megújulással tud válaszolni. 

Magyarország, amely most hat hónapra átveszi az elnökséget, maga is a megújulás időszakát éli. Mi, magyarok az egész 2011-es esztendőre úgy tekintünk, mint hazánk megújulásának évére. Most dől el, milyen lesz a következő tíz évünk. 

Ez nem véletlen egybeesés. Magyarországot is ugyanaz a válság késztette jövőjének újragondolására, mint egész Európát. A különbség az, hogy minket, magyarokat – egy pusztító és hatalmas államadósságot felhalmozó politika következtében – különösen felkészületlenül és kiszolgáltatottan ért a válság. Ezért nekünk sokkal jobban össze kellett kapaszkodnunk, nagyobb közös erőfeszítéseket kellett tennünk, hogy egyáltalán a felszínen maradjunk. 

Még sok feladat áll előttünk, de annyit már most nyugodtan kijelenthetek: a magyarok soha nem látott összefogása különös energiákat szabadított fel. Mára miénk Európa egyik legrendezettebb államháztartása, az államadósságot csökkentjük, és készen állunk arra, hogy egy év alatt Magyarországot teljesen újjászervezzük. 

Mi, magyarok megértettük: ha állni akarjuk a versenyt, nem élhetünk tovább úgy, ahogy eddig éltünk. Ezt az elszántságot, ezt az energiát, ezt a hitet ajánlják most fel a magyar emberek az Európai Unió számára. 

Biztos vagyok abban, hogy Európa egésze is megértette: új helyzet van a világban, új verseny kezdődött, és újak a versenytársaink is. Az új versenyben értékteremtéssel és munkával lehet csak nyertessé válni, spekulációval biztosan nem. 

Európa polgárai nem színes víziókat, nem mesés utópiákat várnak tőlünk, viszont kívánják és elvárják a konkrét, kézzelfogható, az életüket kedvezően alakító eredményeket, mindenekelőtt stabil és magas hozzáadott értéket előállító munkahelyeket, amelyek tisztességes megélhetést biztosítanak. A legfőbb dolgunk, hogy megfeleljünk ennek a kihívásnak, és így tegyük Európát erőssé.
Minden okunk megvan a derűlátásra. Az európai szellem képes volt a háború romjai és a gyűlölet fölé barátságot építeni. Az európai szellem képes volt térdre kényszeríteni a kommunizmust, és képes volt újra egyesíteni a kontinensünket. Az európai szellem képes volt megalkotni egy új európai és világpénzt, képes volt kiépíteni ötszázmillió ember és huszonhét nemzet közös és egységes gazdasági térségét. 

Meggyőződésem, hogy ez a jövő útja. Európának ismét fel kell mutatnia, azokat az értékeket, erényeket és képességeket, amelyek kontinensünket évszázadokon át egy sikeres, csodált és irigyelt civilizáció bölcsőjévé tették. Csodát nem tud tenni a magyar elnökség, de képes lehet megdörzsölni a palackot, amelyből ismét előbújhat a szellem, amelyet úgy hívnak: Európa megújulása.
Köszönöm megtisztelő figyelmüket!


orbanviktor.hu
