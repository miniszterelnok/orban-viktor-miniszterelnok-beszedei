A keresztény kultúra a magyar történelem vezérfonala
2014.03.4.

            Orbán Viktor sajtónyilatkozata az I. Bartolomaiosz pátriárkával aláírt megállapodás aláírásakor.
        


	Tisztelt Hölgyeim és Uraim!

	Először is engedjék meg, hogy fölidézzem, hogy az előző év decemberében Isztambulban audiencián fogadott bennünket Őmindszentsége, ahol egyetértettünk abban, hogy az ortodox egyház jelentősen hozzájárult Magyarország szellemi és anyagi gyarapodásához. A látogatás során egyeztünk meg a mostani megállapodás alapelveit illetően. Az aláírás alkalmából szeretném elmondani, hogy büszkék vagyunk arra, hogy a magyar állam a nyugati és a keleti kereszténység határán született meg. A keleti keresztény közösségek több mint ezer éve gazdagítják hazánk anyagi és szellemi kultúráját. Sőt, helyénvaló itt most emlékeztetni magunkat, hogy az első magyar keresztényeket még nem Róma, hanem Bizánc keresztelte meg.

	Tisztelt Hölgyeim és Uraim! Mélyen tisztelt Őmindszentsége!

	A mi fölfogásunk szerint a keresztény kultúra a magyar nemzet történetének vezérfonala. Mi nem azért vagyunk európaiak, mert ennek geográfiai, földrajzi okai lennének, hanem azért vagyunk európaiak, mert keresztények vagyunk, és bennünket az a szilárd meggyőződés vezet, hogy erős és sikeres Magyarországot csak ezekre a hagyományokra, a nemzeti, keresztény, európai hagyományainkra építhetünk. Szeretném Őmindszentségének azt is elmondani, hogy van egy világos magyar történelmi tapasztalat, miszerint a magyar állam és vele egész Magyarország csak akkor volt erős, amikor az állam nem ellenségének, hanem szövetségesének tekintette az egyházakat. Ezért tartottuk fontosnak az új egyházi törvény megalkotásán túl, hogy megállapodást kössünk azokkal az egyházakkal, amelyeknek jelentős szerepük volt a magyar történelemben, és olyan értékeket képviselnek, amelyekre szüksége lesz Magyarországnak a XXI. században is.

	Tisztelt Hölgyeim és Uraim!

	Az ortodox egyház is nagymértékben járult hozzá Magyarország szellemi és anyagi gyarapodásához, meghatározó szerepet játszott a magyarországi nemzetiségek életében, kultúrájában és oktatásában. A ma megkötött megállapodás a magyar kormány reményei szerint hozzájárul a Konstantinápolyi Egyetemes Patriarchátus és Magyarország kormánya közötti jó kapcsolatok fenntartásához és elmélyítéséhez, és reményeink szerint megerősíti nemzeti és európai identitásunkat.

	Hálásan köszönöm Őexcellenciájának, hogy aláírta ezt a megállapodást.

	 

miniszterelnok.hu
