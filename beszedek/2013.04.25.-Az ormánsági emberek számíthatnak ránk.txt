Az ormánsági emberek számíthatnak ránk
2013.04.25.

            Orbán Viktor kihelyezett kormányülést követő sajtótájékoztatója Kémesen.
        


	Jó napot kívánok, tisztelt Hölgyeim és Uraim!

	Több oka is van annak, hogy ebben a faluban tartott Magyarország kormánya ma kihelyezett ülést. Az első ok, hogy szerettük volna világossá tenni, hogy Magyarországnak az előnye, értéke és jövője is, hogy nemcsak nagyvárosokból áll, hanem számos, több ezer kistelepülés is létezik Magyarországon, és mi azon dolgozunk, hogy ezeken a településeken az élet ugyanúgy európai minőségű lehessen, mint a nagyvárosokban. Tehát szerettünk volna bátorítást adni a falusiaknak azzal, hogy egy faluban tartunk kormányülést, hogy az ő falujuk, az ő életük és ők maguk személy szerint is fontosak Magyarország számára, és amikor a kormány dolgozik, akkor ellát a kistelepülések embereinek házaiig és az udvarukra is. A második dolog, amiért ide jöttünk, maga az Ormánság. Zsolttal amikor még képviselőjelölt volt, kötöttünk, én személy szerint is kötöttem egy megállapodást. Zsolt azt mondta, akkor tudja vállalni a parlamenti képviselőséget, hogyha a kormány meg tud hirdetni egy olyan programot, amely jövőt ad az Ormánságnak. Az Ormánság, miközben gyönyörű, és egyébként dolgozni akaró emberekkel van tele, inkább a hanyatlás benyomását kelti, és ritkák az élni akarásra utaló jelek, ezért itt munkahelyeket, egyáltalán valamilyen jövőt, perspektívát kell kínálni. Ezért állította össze, talán mondhatom, hogy állítottuk össze közösen az Ős-Dráva Programot. A kormányülés elején is elmondtam a sajtónak, hogy a neve alapján ez egy környezetvédelmi programnak tűnik, de nem az, sokkal több annál. Ebben munkahelyek, fejlesztések is vannak, egyáltalán ebben van az itt élő embereknek a jövője. Áttekintettük, hogy a végrehajtással hogy állunk, s azt kell mondanom, hogy sokat dolgoztunk, de még messze nem vagyunk ott, ahol lenni szeretnénk. Ami az útépítési fejlesztéseket illeti, úgy látom, a szükséges döntések megszülettek, s amennyire a magyar államigazgatás bürokratikus állapotai közepette haladni lehet, olyan ütemben haladunk is. Az biztos, hogy az autópályát el kell vinnünk az országhatárig, a Dráván hidat kell építenünk, és még mielőtt ez megtörténne, a kompot minél hamarabb meg kell indítani. Erről határozott döntéseket hozott a kormány, ideértve a Dráva-híd megépítését is.

	A harmadik fontos dolog, amiért itt vagyunk, nem az Ormánság, hanem maga Baranya megye, hiszen ebben a megyében vagyunk. Baranya megye fontos az ország számára. Én összegyűjtöttem a számokat, amikkel nagyon nem fogom most Önöket untatni, de azért annyit elmondok, hogy ebben a megyében volt a településeknek 60 milliárd forintnyi adósságuk a kormányváltáskor és a rá következő két évben, és a 60 milliárdból 43 milliárd forintot a kormány átvállalt, ennyivel tehermentesítette ezeket a településeket. Vannak persze olyan települések, és az Önök polgármester asszonyával erről beszéltünk, akiknek nem volt adósságuk: ők pedig július 1-jétől nyújthatnak be a kormányhoz olyan fejlesztési programokat, igényelhetnek támogatást, aminek pontosan az a hivatkozási alapjuk, hogy ők nem adósodtak el, mert jól gazdálkodtak, és miután kimaradtak az adósságrendezésből, ezért nem volna igazságos, ha ők meg nem kapnának plusz fejlesztési lehetőségeket. A polgármester asszonnyal is megállapodtunk arról, hogy itt több pályázat is kerül benyújtásra. Ezek a pályázatok – néhány fut is már közülük – jól állnak, és a falunak jó reménye van a tekintetben, hogy ezeket elnyerheti. A második fontos dolog, mert innen majd Pécs felé veszem az irányt, hogy Pécs fejlődése nélkül Baranya megye sem tud fejlődni. Fontosnak tartjuk, hogy Közép-Európa legnagyobb, ma még üresen álló ipari parkját hozhattuk létre. A kormány adott is hozzá 431 millió forintot, és több ipari beruházást is támogattunk.

	Fontos dolog – ez a negyedik ok, amiért  éppen az Ormánságban vagyunk – a munkanélküliség. Az előbb beszéltem itt egy emberrel, aki a faluban a közmunka program, ahogyan mi hívjuk: a startmunka-program irányításáért felelős. Nézzék is meg a falut – az újságíróknak tanácsolom ezt –, hogyha végigmennek itt a járdán, az utak mentén, akkor láthatják, hogy ez egy rendben tartott település. Ezt lehet látni a virágokon, amiket reményeim szerint nemcsak a kedvünkért ültettek ki az érkezésünk miatt. De lehet látni, hogy itt az emberek sajátjuknak tekintik a települést, és rendben is tartják. Ez fontos dolog. Ha jól értettem, amit a polgármester asszonytól hallottam, akkor a közmunka programot végző embereknek ehhez igenis van szerepük. Nagyon sok előítélet is van a munkanélküliekkel szemben mondván, hogy azért nem dolgoznak, mert nem akarnak, s nem azért, mert nincs munka. A közmunka program az ellenkezőjét bizonyítja, mert amint értelmes munkát tudunk kínálni az embereknek, azonnal jelentkeznek itt is. Fontos dolog, hogy elmondjuk, hogy a romák is jelentkeznek, tehát amint van munkalehetőség, akkor a roma közösséghez tartozók is eljönnek, akarnak dolgozni, és az eddigi értékelésünk szerint becsületesen és tisztességesen akarnak és tudnak is dolgozni. Ez fontos dolog. Örülök, hogy egy olyan településen vagyunk, ahol az iskola is megvan, beszélhettünk az alsótagozatosokkal és a fölsőtagozatos fiatalokkal is. Abban bizakodunk, hogy olyan oktatási fejlesztéseket tudunk innen nem messze, a megye területén megindítani, amelyek további továbbtanulási lehetőségeket adnak majd az itt élők számára.

	Összességében tehát azt tudom mondani, tisztelt Hölgyeim és Uraim, hogy jó remény van arra, hogy ma délután Pécs város polgármesterével is meg tudok állapodni jó néhány kérdésben. Itt a polgármester asszonnyal az általa javasolt ügyekben sikerült is megállapodni, Zsolttal pedig az Ős-Dráva Program továbblépése érdekében sok milliárd forint sorsáról döntöttünk, ami itt munkalehetőséget, beruházást, egyáltalán fejlődést ad majd. Azt persze a Budapestről érkezett kormánytagok nem tudják vállalni, hogy az Ormánságból majd ők építenek föl újra a régi szép időket idéző nagyszerű helyet, élőhelyet, az ország távolabbi részén élők érdeklődése számára is joggal igényt tartó helyszínt – azt az Ormánságban élő embereknek kell megtenni. A mai látogatásunkkal egy dolgot akartunk bizonyítani, hogy az ormánsági emberek számíthatnak ránk, személy szerint énrám is, a kormány tagjaira is, Magyarország kormányára is, számíthatnak Budapestre is. Egyáltalán: Ormánság fontos része Magyarországnak, és ha az Ormánságot nem tudjuk megemelni, ha nem tudjuk lehetőséghez juttatni, akkor az az egész országról állít ki szegénységi bizonyítványt. Mi úgy gondoljuk, hogy az elmúlt három éves munkánk eredményeképpen Magyarország megerősödött már annyira, hogy a meghirdetett ormánsági programot, az Ős-Dráva Programot végre is tudjuk hajtani. Elég erős ország Magyarország ma már ahhoz, hogy az olyan elesett és magára hagyott térségeket is, mint amilyen az Ormánság, föl tudja emelni, meg tudja emelni együttműködve az itt élő emberekkel. Összességében tehát egy nehéz térségbe érkeztünk, és a sikerben reménykedve távozunk majd innen az ebéd után.

	Köszönjük szépen a figyelmüket! Ha van kérdésük, állunk a rendelkezésükre.


orbanviktor.hu

	 
