Jól halad az újraiparosítás
2014.03.18.

            Orbán Viktor beszéde az Elektronikai Hulladékhasznosító Központ átadásán (2014. március 18. Karcag).
        



	Jó napot kívánok, tisztelt Hölgyeim és Uraim! Tisztelt Polgármester Úr! Miniszter Urak! Kedves Karcagiak!

	A legfontosabb dolgot az előbb meg is tudtuk: „Nem parancsol sem a Jászság, sem a Kunság, sem a karcagi bíróság” – ha jól hallottam. Nem nevezném egy aulikus pannon lelkialkatnak azt, ami itt, ezen a vidéken uralkodik.

	Tisztelt Hölgyeim és Uraim!

	Szeretném tisztelettel köszönteni Önöket mintegy annak bizonyításaképpen is, hogy ebből a makacs néplélekből komoly alkotások, és nemcsak művészi alkotások, hanem komoly ipari alkotások is ki tudnak sarjadni. Amikor készültem ide, Önökhöz, akkor elgondolkodtam azon, hogy végül is egy elektromos hulladék-újrahasznosító üzembe jövök, és ha valaki gyerekkoromban azt mondta volna, hogy ilyen létezik, valószínűleg nem értettem volna, hogy miről beszél. Sőt, talán még amikor gimnazista voltam, akkor sem tudtunk arról, hogy léteznek egyáltalán elektromos hulladékok. Ehhez képest most itt állunk, és egy ilyen üzemet fogunk átadni. Jól látható, hogy mennyit változott a világ.

	Tisztelt Hölgyeim és Uraim!

	De négy év alatt is sokat változott a világ Magyarországon. Szeretném Önöket emlékeztetni az örömteli pillanatok közepette is arra, hogy az országot a szakadék széléről kellett, a pénzügyi összeomlás szakadékának széléről kellett visszarántani, és komoly konfliktusokat kellett vállalnunk azért, hogy a saját utunkat járhassuk. Ezt a mondatot egy ilyen helyen nem kell magyarázni.

	Tisztelt Hölgyeim és Uraim!

	Szerencsére – és ez a sok elvégzett munkának köszönhető – az erőfeszítések nem voltak hiába, és most már ott tartunk, hogy a gyakran velünk ellenszelet támasztó Európai Bizottság is az idei és a következő évre kiadott előrejelzéseiben Magyarországot ígéretes gazdaságként írja le. Kiderült, hogy mégiscsak van élet errefele, sőt lesz gazdasági növekedés, sőt mi több, rendben van a költségvetés, sőt az államadósság is csökkeni fog. Összességében tehát Magyarország lassacskán, de biztosan elnyeri azt a pozíciót, amit európai sikertörténetnek lehet nevezni.

	Tisztelt Hölgyeim és Uraim!

	Miközben a magunkfajták, mármint a kormányban dolgozó emberek azért nagy, összgazdasági számokkal és összefüggésekkel foglalkoznak, hajlamosak vagyunk elfeledkezni arról, hogy általában nagy sikerek nincsenek. Magyarország nagy sikerei mind egyéni és helyi sikerekből állnak össze. Nincs tehát sikeres magyar gazdaság sikeres Karcag, sikeres Karcagi Ipari Park és abban dolgozó sikeres magyar üzletemberek nélkül.

	Tisztelt Hölgyeim és Uraim!

	Ezért is fontos, hogy Karcag is jól teljesítsen, Karcag is jobban teljesítsen, mert az ország is csak akkor lehet sikeres. Összeszámoltam: elvittünk innen, ebből a városból 6 milliárd forintnyi adósságot, levettük ezt a terhet a karcagiak válláról, és hoztunk ide 12 milliárd forintnyi fejlesztést. Összesen ez 18 milliárd forint, ennyivel járt jobban Karcag azzal, hogy nemzeti és a vidék iránt elkötelezett kormánya van, mint hogyha maradt volna az előző, internacionalista kurzus.

	Tisztelt Hölgyeim és Uraim!

	Arról nem is beszélve, hogy mi is vittünk el innen a 6 milliárd adósságon túl két minisztert is, ami azért a mai viszonyok közepette egy figyelemre méltó hányad, hiszen mindösszesen nyolc miniszter van a kormányban, abból kettőt ad Karcag. Az egy négyzetkilométerre jutó miniszterek száma valószínűleg itt, a Nagykunságon a legmagasabb.

	Tisztelt Hölgyeim és Uraim!

	Miközben beszélünk az elvitt adósságról, meg beszélünk az idehozott fejlesztésekről, nem érdemes úgy tennünk, mint hogyha minden rendben lenne, mert azért itt az élet még mindig nagyon nehéz, és még mindig nagyon sok a tennivaló. Csak ha a legfontosabbat mondom: látok itt én egy 13-14 %-os munkanélküliséget ebben a térségben. Látom, amikor jövök ide, hogy a 4-es út még mindig nem készült el, és majd amikor menni fogok innen a mai nap során Mezőtúrra, akkor azt fogom látni, hogy bizony az alsóbbrendű utak pedig kutya állapotban vannak. Ugyan sokat dolgoztunk, rengeteg munkát végeztünk el, de még nagyon sok munkát kell elvégeznünk ahhoz, hogy Karcagon minden család azt mondhassa, hogy biztonságban van a jelene, biztonságban van a jövője, mert van munkája.

	Tisztelt Hölgyeim és Uraim!

	Azon is meglepődtem egy pillanat erejéig mikor készültem Önökhöz, hogy mégiscsak egy modern ipari üzemet fogunk átadni éppen Karcagon, márpedig ha a magyar embereket megkérdezik, akkor tízből kilenc azt fogja mondani, hogy Karcag egy mezőgazdasági város.

	Tisztelt Hölgyeim és Uraim!

	A dolog úgy áll, hogy kétségkívül Karcag egy méltán híres mezőgazdasági város, de a világ arrafelé kanyarodott, hogy a mégoly sikeres mezőgazdasági városok sem tudnak kizárólag mezőgazdaságból megélni. Iparfejlesztés nélkül a mezőgazdasági vidék sem életképes. Ha nincs ipar, nincsen elegendő munkahely. Csak a mezőgazdaság nem fog elegendő munkahelyet adni a jövőben sem, tehát mindenhol, még az ősi magyar mezőgazdasági vidékeken is kell ipart fejlesztenünk.

	Tisztelt Hölgyeim és Uraim!

	Természetesen nem mindegy, hogyan fejlesztjük az ilyen területeken az ipart. Én gratulálni szeretnék a karcagiaknak, különösen is az ipari park működtetőinek, hogy létrehozták ezt az ipari parkot, mert ha kulturáltan és a tájunkat nem lerombolva, ha a mezőgazdasági hagyományainkba nem belegyalogolva akarunk ipart fejleszteni, akkor azt átgondolt koncepció szerint kell tennünk. Így tudjuk megvédeni a településeinket és eleget tenni a gazdasági igényeknek. Ez magyarul azt jelenti, hogy ipari parkokat kell létrehoznunk, ahova beterelhetjük az ipari beruházásainkat. Külön is gratulálok ahhoz – mint ezt az előbb itt hallhattam –, hogy ez az ipari park tekintélyes részben már ökoparknak is minősíthető. Szerényen, hogy mi is tudjunk a sikerből részesedni, szeretném megemlíteni, hogy a Széchenyi Terv keretében támogattuk ennek az ipari parknak a létrejöttét.

	Tisztelt Hölgyeim és Uraim!

	Arról is szeretnék néhány szót szólni, különösen itt, a magyar mezőgazdaság egy méltán híres helyén, hogy az iparosítás, az újraiparosítás, amit meghirdettünk, elég jó ütemben halad. Ennek egyik megnyilvánulása a mai beruházás, illetve a mai vállalkozás átadása is. Nem szoktunk erről beszélni, de szokták úgy sorba rendezni az európai országokat, hogy megnézik, hogy a teljes nemzeti össztermékükön belül az ipari termelés hány százalékot tesz ki. Az Európai Unión belül ma a teljes nemzetgazdaságokon belüli ipari termelés átlagban 15 %, Magyarországon 23 %; jóval az európai átlag fölött vagyunk. És ha hozzáteszem, hogy csak kettő ország van Európában, amelynek a nemzeti össztermékében az ipar nagyobb arányt foglal el, mint a magyarokéban – ez Németország és Csehország, de ők is csak egy orrhosszal –, akkor azt kell mondanom, hogy a harmadik legiparosodottabb nemzete Európának ma a magyar. És ha jól értem a saját terveinket, és jól olvasom a tendenciákat, és ha Varga miniszter úr képes lesz a következő négy évben is jól végezni a munkáját, akkor komoly esélyünk van arra, hogy a következő négy év végén azt mondhassuk, hogy Európában a magyar nemzetgazdaság egészén belül az ipar adja a legnagyobb hányadot, vagyis Európa legiparosodottabb országának címéért is versenybe tudunk szállni. Ez pedig mind munkalehetőséget és munkahelyet teremt.

	Tisztelt Hölgyeim és Uraim!

	A magyar ipar fejlődéséhez nem nélkülözhetők a nemzetközi óriások, ipari óriások, akik eljönnek Magyarországra, beruházásokat hoznak létre, magyar beszállítókat állítanak hadrendbe, és elviszik a magyar munkaerő termékeit a világpiacra. Az ilyen gyáraknak is nagyon örülünk természetesen. A környéken is adtunk át ilyeneket nem is olyan régen, még Szolnokon is, de Sándor előre figyelmeztetett, hogy ilyen helyen ennek a városnak a nevét sem szabad kiejteni, de azért szeretném megemlíteni, hogy ott mégiscsak magyarok élnek, és örülnünk kell az ottani sikereknek is.

	Tisztelt Hölgyeim és Uraim!

	Azonban az ember még inkább örül annak, hogyha egy olyan vállalkozást adhat át, ami a magyarok kezében van. Ahol nemcsak arról van szó, hogy magyarok találnak munkát, magyar családok kereshetik majd meg a kenyerüket, hanem maga a vállalkozás, a vagyon, a cég is magyar kézben van. Nem könnyű dolog világszínvonalon teljesíteni magyar tulajdonban lévő vállalatoknak. Én szeretnék gratulálni az itt egymással összeműködő vállalkozóknak, ennek a vállalkozói csoportnak ahhoz, hogy sikerült találniuk egy olyan piaci rést, ahol Magyarországon piacvezetők lehetnek. Sikerült találniuk egy olyan piaci rést, ahova olyan modern technológiát tudtak magyar vállalkozóként behozni, hogy én most azt mondhatom Önöknek, hogy az egész kontinensen, tehát nemcsak Magyarországon, hanem az egész kontinensen a legmodernebb elektromos hulladékhasznosító üzemet fogjuk átadni, amelynek magyar tulajdonosai vannak. Ez nagy siker, gratulálok a tulajdonosoknak, és sok erőt, egészséget kívánok a további fejlődéshez és terjeszkedéshez!

	Tisztelt Hölgyeim és Uraim!

	Hallhattuk, hogy mintegy 170 munkahely jön majd létre közvetlenül, de szeretném megemlíteni azt is, hogy vannak kapcsolódó munkafolyamatok, és hogyha azok teljes egészében megindulnak, akkor még további két-háromszor ennyi munkahely, tehát összességében ez a teljes vállalkozás végkifejletében 400-500 munkahelyet is létrehozhat.

	Tisztelt Hölgyeim és Uraim!

	Az is egy fontos dolog, amiről az előbb Fazekas Sándor miniszter úr beszélt, hogy az elektromos eszközök olyan formát vettek föl a modern világban, hogy nem megjavítani szoktuk őket, hanem sokkal inkább kidobni. Ez jól jelzi azt a feladatot, hogy ma már nem csak összeszerelni kell ezeket a termékeket, hanem szét is kell őket bontani, hiszen ha csak kidobjuk őket, az egy olyan pazarlás, amelyet egy nyersanyagban szegény ország – és a mi hazánk ilyen – egész egyszerűen nem engedhet meg magának. Ezért fontos – ahogy hallhattuk –, hogy bár egy üzemet adunk át, de további hasonló üzemeket kell majd létrehozni, mert az összeszerelő üzemek után Magyarországon a szétszerelő üzemek hálózatára is szükségünk lesz.

	Tisztelt Hölgyeim és Uraim!

	Fontos megemlíteni, mert Illés Zoltán is itt van, és megró bennünket, ha erről nem beszélünk, hogy ez egy zárt rendszerű technológia, hiszen az ilyen típusú termékek szétbontása a környezetvédelem szempontjából lehet aggályos, ezért fontos, hogy zártrendszerű technológiával történjen, vagyis se a levegőbe, se a talajba, se a vízbe ne kerülhessen semmilyen káros anyag.

	Tisztelt Hölgyeim és Uraim!

	Szeretném még azt is elmondani Önöknek, hogy, mint hallhattuk, 18 millió tonna hulladék keletkezik Magyarországon. Ennek a hulladéknak az energetikai célú hasznosítása csak a hulladék 5 %-ára terjed ki. Ez egy nagyon alacsony arány. A nyugat-európai országok képesek az ilyen típusú hulladékból visszanyerhető energiának jóval nagyobb hányadát újra előállítani. Anyaghasznosításban kicsit jobban állunk. A 2010-es évben úgy festett Magyarország, hogy az összes hulladék mennyiségnek a 31 %-át voltunk képesek újrahasznosítani. 2012 végi adatom van, tehát két év elteltével pedig ezt föl tudtuk vinni 37 %-ra, tehát a hulladék 37 %-át tudjuk újrahasznosítani, ami ugyan nem rossz szám, de jól látható, hogy még további 63 %-ra nyílik lehetőség. Kívánom az itteni vállalkozóknak, hogy ragadják meg az ebből kinyerhető üzleti lehetőséget!

	Tisztelt Hölgyeim és Uraim!

	Fontos, hogy ilyenkor számot adjak arról is, hogy a hulladékgazdálkodás területén az elmúlt négy évben nem tétlenkedtünk, hála a kormány felelős vezetőinek, akik ezekkel a területekkel foglalkoznak. Hulladéktörvényt fogadtunk el, bevezettük a hulladéklerakási járulékot, ezért is tudunk ilyen fejlesztéseket végrehajtani. Bevezettük, hogy a hulladékgazdálkodásban közszolgáltatást – mármint a hulladék összegyűjtéséről beszélek – csak olyan nonprofit szervezet végezhet, amely közösségi tulajdonban van. Szeretném Önöket tájékoztatni, hogy 2015-től országos szintűvé válik a szelektív hulladékgyűjtés Magyarországon – legalábbis ez a mi reményünk –, és létrehoztuk az Országos Hulladékgazdálkodási Ügynökséget is, amely képes az egyébként időnként szemetes és elhanyagolt képet mutató Magyarország állapotán majd javítani.

	Tisztelt Hölgyeim és Uraim!

	Illegális fémkereskedelem, fémlopás. Erről is kell beszélni, hogyha a hulladék ügyében szólalunk meg. Hosszú időn keresztül próbáltunk a potenciális elkövetők belátására hagyatkozni. Ez nem volt sikeres politika. Ezért a lépésenkénti, óvatos szigorítás politikája helyett a radikális, kemény és azonnali intézkedés álláspontjára helyezkedtünk, megváltoztattuk a vonatkozó törvényt. Nagyon szigorúan fogjuk büntetni a jövőben a fémlopást és a fémtolvajlást tekintettel arra, hogy ez egy olyan gyalázat és szégyen, amellyel elég nehéz együtt élni a tisztességes embereknek, amikor a köztéri szobrainkat is elviszik, amikor a közlekedésbiztonságot veszélyeztető fémlopásokkal kell nap mint nap szembe néznünk. Ez elfogadhatatlan, úgyhogy a lehető legszigorúbb törvényi szabályokat fogjuk majd alkalmazni.

	Tisztelt Hölgyeim és Uraim!

	Összességében a mai nap egy fontos esemény számunkra, mert egy lépés, hogy a hulladékgazdálkodás területén, vagyis a hátsó udvarunkban is rendet rakjunk.

	Tisztelt Hölgyeim és Uraim!

	Természetesen bármennyire is szeretném, vagy szeretnék esetleg mások, nem lehet mellőzni azt a tényt, hogy április 6-án mégiscsak választások lesznek. És természetesen, ha nagyon muszáj, tudnék összefüggést teremteni gondolatilag a hulladékgazdálkodás meg a választás között. De ahelyett, hogy ezzel a manőverrel próbálkoznék, inkább egyenesen bevallom, hogy ez egy fontos választás lesz. És ha megengedik, miután kötésig állunk már a kampányban, sőt talán inkább szügyig gázolunk benne, szeretném Önöket kérni arra, hogy ne feledkezzenek el erről az időpontról. Április 6-a fontos nap lesz Magyarország életében. Könnyen lehet, hogy utóbb majd történelmi jelentőségűnek is fogjuk tekinteni, mégiscsak el kell döntenünk, hogy merre haladjon Magyarország. Önök mindent láttak, mindent tudnak, mindenkit ismernek, hiszen volt lehetősége minden politikai erőnek Magyarországon, hogy bemutassa a tudását. Volt, akinek nyolc évig, legutóbb pedig nekünk is megadatott négy évre. Van tehát mit mivel összemérni. Én ismerve az ezen a vidéken uralkodó politikai állapotokat, amelyek egyenes következményei a népdalnak, amit a mondandóm elején idéztem, arra szeretném kérni a derék karcagiakat és kunokat, hogy bár mindenki szereti itt a saját útját járni, és ennek sok szépsége van, mégis vannak ügyek, amelyben az egységre kell törekedni, ezért arra szeretném kérni Önöket, hogy az egység szempontját tekintsék a legfontosabbnak az előttünk álló választáson. Ne kacérkodjanak azzal a lehetőséggel, hogy miután Magyarországon két voksot is le lehet adni egyszerre, különböző okos megfontolásokból, így vagy úgy vagy amúgy, osszák a szavazatukat. Minden siker, amit elértünk az elmúlt négy évben, csak azért volt lehetséges, mert mi voltunk Európa legegységesebb nemzete. Ha nincs erő, nincs egység, akkor nem tudjuk megvívni sikeresen a legnagyobb bátorság és jó szándék mellett sem azokat a csatákat, amelyeket az elmúlt négy évben is meg kellett vívni, és meg kell majd vívnunk a következő négy évben is. Aki megosztja a szavazatát, az egység ellen tesz. Aki az egység ellen tesz, csökkenti az erőt. Aki csökkenti Magyarország erejét, nem ad esélyt arra, hogy sikerrel képviselhessük a nemzeti érdekeinket azokban a küzdelmekben, amelyekben a nemzeti érdekeket a modern politikában és Európában képviselni kell. Ezért arra szeretném Önöket kérni, hogy az egység szempontját tartsák szem előtt. Szeretném megköszönni a karcagiaknak, hogy 1990 óta mindig is kitartottak mellettünk. 1990 óta mindig bizalmat szavaztak nekünk, akkor is, amikor még tejfelesszájú kölykök voltunk, akkor is, amikor fiatal emberek, akkor is, amikor meglett családapák lettünk. Mindig éreztük a támogatást. Ide mindig eljöhettem, itt mindig megértettek bennünket, itt mindig újrakezdhettük az építkezést. Hálás vagyok a karcagiaknak ezért. Férfiemberek vagyunk, nem szoktunk különösképpen érzelgősek lenni, de higgyék el, egy kormánynak, sőt még egy miniszterelnöknek is fontos, hogy legyen világos és egyértelmű támogatás a háta megett. Én ezt Önöktől mindig megkaptam. Mint a mondandóm elején idézett számok mutatják, igyekeztem is meghálálni, és csak azt tudom mondani Önöknek, hogy igyekezni fogok a jövőben is.

	Hálás szívvel köszönöm, hogy meghallgattak!
