A magyar-amerikai szövetség erős alapokon áll
2011.06.30.

            Orbán Viktor beszéde a Tom Lantos Intézet megnyitóján a Parlamentben.
        


Mélyen tisztelt Külügyminiszter Asszony! Excellenciás Nagykövet Hölgyek és Urak! Kedves Vendégeink, Hölgyeim és Uraim!
Külön tisztelettel és szeretettel köszöntöm a Lantos család tagjait. Örülünk, hogy itt vannak ma velünk ezen a napon, és fölidézi bennünk, hányszor hallottuk azt a sajátos hangsúlyú mondatot, amely úgy hangzott, hogy Anne and me. Ez a mondat a mi számunkra mindig is a hűség hangja marad, amely hűséget mi a legnagyobb elismeréssel őrizünk emlékezetünkben. Ma azért gyűltünk össze, tisztelt Hölgyeim és Uraim, hogy az Amerikai Egyesült Államok és Magyarország szövetségét tovább erősítsük, e szövetség harcos hírnökei előtt tisztelegjünk, és Magyarország és az Egyesült Államok szövetségének újabb erős bástyáját ünnepeljük. A dolog jelentőségét az is mutatja, hogy számos kiváló amerikai barátunk mellett velünk van Hillary Clinton, az Egyesült Államok nagyra becsült külügyminisztere is.
Az amerikai és a magyar emberek szövetsége erős alapon áll. Lehet kőből, lehet acélból erős alapot létrehozni, de a mi szövetségünk erejét különös módon egyetlen szó adja, amelyet – noha nyelveink másképp mondanak ki – a szó mégis mélyen közös. Ez a szó a szabadság. A szabadság iránt érzett szenvedélyes vonzalmunk közösséget alkot. Nincs a világon még egy olyan erős, magabiztos és elkötelezett közösség, mint a szabadságszerető emberek és népek közössége. Egy ilyen közösség, egy ilyen szoros szövetség kitermeli a maga hírnökeit és harcosait. A magyar szabadság üzenetét hírnökök vitték a világba akkor is, amikor a megszállás és a diktatúra tombolt idehaza. Sok ilyen hírnök érkezett Amerikába, sokan közülük harcosokká váltak, a magyar szabadság ügyének harcos képviselőivé. A magyar emberek, a magyar nép mindig hálás lesz ezeknek a hírvivőknek és harcosoknak. Tudjuk, hogy mai szabadságunk, az, hogy ma közösen osztozhatunk ebben a szóban, az aktív, cselekvő amerikai magyar emigrációnak is köszönhető. Tom Lantos egyike volt ezeknek a fontos hírvivőknek és harcosoknak. Többször is találkoztam vele új hazájában. Sokat beszélgettünk. Előfordult, hogy vitáztunk, mert volt számos olyan kérdés, sőt minden magyar belpolitikai kérdésben eltért az álláspontunk. Ezt ő a nagyszülők elnéző nagyvonalúságával nyugtázta. Közös elkötelezettségünk a szabadság és a magyar ügy szolgálatában azonban áthidalt mindenfajta politikai különállást.
Tisztelt Hölgyeim és Uraim!
Az Amerikai Egyesült Államokat és Magyarországot a szabadság szenvedélyes szeretete tette azzá, ami ma. Míg azonban Amerikát mindig is a szabadság földjének tartották, addig mi, magyarok állandóan, meg nem szűnve csak küzdöttünk a szabadságért. Micsoda különbség! Amikor a XIX. században egyre több magyar gondolkodó és politikus látogatta meg Amerikát, már akkor csodálták gazdagságát. Amerika egyik ilyen nagy magyar fölfedezője, bizonyos Bölöni Farkas könyvet is írt élményeiről. Ebben újra és újra azt bizonyítja, hogy Amerika bámulatra méltó gazdasági dinamizmusát, kulturális fejlettségét, a jólétét, a népnek nemzetté alakulását, a társadalmi béke fennmaradását mind-mind a szabadságnak köszönheti, míg Magyarország elmaradottsága a szabadság hiányának következménye. Akkor értettük meg igazán a XIX. század derekán, hogy egyetlen európai nemzetet sem lehet felemelni, ha az nem szabad. Hosszú utat tettünk meg, évszázadokig harcoltunk, mártírok ezreit adtuk, míg végre elérkeztünk oda, hogy ma magabiztosan elmondhatjuk, a szabadság szavunk immár közös Amerikával, ugyanazt értjük alatta. A szabadság szóban talán épp azért lett annyi erő, annyi energia, mert tudjuk, hogy a szabadság nem természetes adottság, nem adatik meg sem a tétleneknek, sem a gyáváknak, sem a kishitűeknek.
Tisztelt Hölgyeim és Uraim!
A szabadságért folytatott küzdelem új időszámításba lépett. A szabadságjogok védelmét valamennyi jelentős politikai erő a nyugati világban elfogadta és magáévá tette. Ám a szabadságra ma is számos veszély leselkedik. Kevésbé tankok és erőszak, inkább kifinomultabb, a szellemet, a lelket gúzsba kötő eszközök korlátozzák sokak szabadságát ma is. Gondoljunk csak egy igazán mai, éppen aktuális problémára, a szabadság és a gazdaság bonyolult viszonyára. Az adósság – legyen szó akár egyének, háztartások vagy egész országok adósságáról – nyilvánvaló módon korlátozza a szabadságot anélkül, hogy a hagyományos szabadságjogok bármelyike is jogi értelemben sérülne. Meggyőződésem szerint a 2008 utáni új világban ebből az irányból érkezik a legjelentősebb fenyegetés a szabadságra, ezen a téren van és lesz a legtöbb teendője minden szabadságot szerető embernek. Mi, magyarok egy amerikai elnöktől tudjuk; egy nemzetet két módon lehet leigázni: karddal és adóssággal.
Hiába teljes az egyén szabadsága, tisztelt Hölgyeim és Uraim, akkor is, ha közösségként szabadságjogai gyakorlásában korlátozott. Javult a helyzet Közép-Európában a kisebbségi jogok tekintetében, de még messze van, amikor nyugodtan hátradőlhetünk. További bástyákra van szükségünk a szabadságért vívott küzdelemben, hogy felépítsük bevehetetlen, a támadásoknak ellenálló erődjét. A Tom Lantos Intézet éppen ezt vállalta. Azt vállalta, hogy névadója és az amerikai magyar emigráció számos, további sikeres tagjának elkötelezettségével és szenvedélyével képviseli a szabadság és a kisebbségi jogok ügyét.
Kívánom, hogy az intézet hűségesen ápolja Tom Lantos emlékét, és hirdesse az amerikai magyar emigráció cselekvő tagjainak áldozatos munkáját és sikereit. Kívánom azt is, hogy erősítse tovább szövetségünket az Amerikai Egyesült Államok és Magyarország között. A magyar emberek nevében ezt a munkát a magyar kormány teljes támogatásáról biztosítom.
Köszönöm, hogy meghallgattak!


orbanviktor.hu
