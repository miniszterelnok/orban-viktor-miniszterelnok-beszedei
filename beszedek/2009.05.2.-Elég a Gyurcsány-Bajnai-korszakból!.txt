Elég a Gyurcsány-Bajnai-korszakból!
2009.05.2.

            Orbán Viktor beszéde az európai parlamenti választási kampánynyitó nagygyűlésen, Budapesten.
        


Szeretettel köszöntöm Önöket, akik eljöttek erre a mai találkozóra. Köszöntöm Schmitt Pált, olimpiai bajnokunkat, aki – bajnokhoz méltóan – öt éve már egyszer győzelemre vezetett bennünket. Köszöntöm Franciaországból érkezett vendégeinket, a francia kormányzópárt főtitkárát, Xavier Bertrand urat, akinek pártja Sarkozy elnök vezetésével történelmi győzelmet aratott a szocialisták felett, és új lendületet adott Európának. Köszöntöm Tőkés László püspök urat, a Kárpát-medencei magyarság ügyének elkötelezett és nagyszerű szószólóját, akire minden magyar méltán lehet büszke.
Vétkesek közt cinkos, aki néma
A magyar ember nem arról híres, hogy szeret túl sokat beszélni, vagy hogy túlzottan sokszor és ok nélkül szereti hallatni a hangját. Rólunk inkább azt tartják, hajlamosak vagyunk magunkba zárni érzéseinket, hajlamosak vagyunk némán tűrni a sorsunkat. Gyakran tűnik úgy, hogy a magyarok hátán akár fát is lehet vágni. De mindig voltak és vannak olyan helyzetek egy ország életében, amikor nem lehet tovább hallgatni, amikor a gazemberség és a szélhámosság úgy elterpeszkedik, hogy a magyar ember is azt érzi, nem érdem többé némán tűrni, mert a hallgatás is a rontást szolgálja. Vannak helyzetek, amikor már mindenki érzi, hogy vétkesek közt cinkos, aki néma, amikor meg kell szólalni, amikor egyenesen kell kimondani az igazat, akkor is, ha nehéz, akkor is, ha veszélyes, ha nem kecsegtet sikerrel. Akár egyedül is ki kell mondani, mert aki nem mondja ki, maga is cinkossá válik. Ilyen pillanat érkezett el Magyarországon 1956-ban és 1989-ben is. Az emberek nem tudták, talán nem is akarták tovább magukban tartani azt, ami a szívüket nyomta. Érezték, hogy meg kell szólalni, és ki kell mondani az igazat, történjék bármi. De mi a helyzet ma? Ma vajon hallgatnak a magyarok? Ma csak némán viselik a sorsukat, vagy hallatják is a hangjukat? Mond-e valamit Magyarország most, a mai gyötrő, súlyos és elsüllyedéssel fenyegető helyzetben?
Magyarország mondja: elég volt!
Akinek van füle, hallhatja: Magyarország megszólalt, Magyarország beszél hozzánk. Én hallom a fiatalok hangját, akiktől az elmúlt hét év alatt a szocialista kormány elvette az otthonteremtés, a pályakezdés és a családalapítás lehetőségét. Hallom a gyermeket nevelő szülők és családok hangját, akiktől elvették a gyermekek utáni adókedvezményt, és most még jobban megnehezítik helyzetüket a gyed és a gyes megrövidítésével, a családi pótlék megadóztatásával. Hallom az idősek, a nyugdíjasok hangját, akik eddig türelemmel viselték a folyamatos áremeléseket, de most már a nyugdíjukat is meg akarják kurtítani. Hallom a magyar vállalkozók hangját, akiktől a kormány elvette a Széchenyi-tervet, ami lehetőséget nyújtott számukra vállalkozásra és munkahelyek teremtésére. Most pedig újabb adóemelések és szigorítások várnak rájuk. És hallom a dolgozni akaró emberek hangját, akiknek a kormány hét éve ígérgeti az új munkahelyeket, miközben folyamatosan nő a munkanélküliség. Mindennek a tetejébe a kormány most ismét egy munkahelyellenes programmal áll elő, ami további kettőszázezer munkahely megszűnésével fenyeget. Hallom azoknak az ezreknek a hangját, akik az elmúlt hét évben vesztették el a munkájukat, és hallom azoknak a hangját, akik minden nap azzal a félelemmel ébrednek, hogy vajon megvan-e még a munkahelyük. Hallom a betegek hangját, a gyermekeik egészségét féltő szülők, az orvosok, az egészségügyben dolgozók hangját, akiktől elvették a kórházat, az orvosi rendelőt, és most újabb kórházak bezárásával fenyegetik őket. Hallom mindazok hangját, akiket félelemmel tölt el, és felháborít, hogy súlyos betegek hónapokig várnak kezelésre, hogy súlyos sérülteket ide-oda küldözgetnek, mert nincs kórház, nincs ágy, nincs műszer, nincs orvos, nincs ápoló, és már gyógyszer sincs. Hallom a vidéken, falun élők hangját, akiktől elvették az iskolájukat, a postahivatalukat, megszüntették a vasútvonalukat, buszjáratukat, és akiktől most még a mezőgazdasági támogatást is visszaveszik. Hallom azoknak a hangját, akik félve mennek ki az utcára az elszabaduló bűnözés miatt, vagy akiket az otthonukban tartanak rettegésben különféle bűnözői csoportok. És hallom a jobboldaliak hangját, akiket a hatalom évek óta durván sérteget, rágalmaz és gyaláz. És, kedves Barátaim, hallom a baloldaliak hangját is, akik jogosan érzik úgy, hogy becsapták, félrevezették őket, a baloldali eszméiket megcsúfolták, politikai közösségüket feláldozták néhány milliárdos megtollasodásának oltárán.
Hallom a magyar emberek hangját. Mind azt mondják: elég! Elég ebből az egész korszakból, amelynek hovatovább mindenki a vesztesévé lesz Magyarországon! Vesztesek a gyerekek, a családok, a fiatalok, a munkavállalók, a közalkalmazottak, a vállalkozók, a gazdák, a nyugdíjasok, a betegek, a fogyatékkal élők, a falusiak és a lakótelepiek, a művészek, a kutatók, az orvosok és ápolók, jobboldaliak és baloldaliak, középen állók, és mind azt mondják otthon, a munkahelyen, a piacon és úton-útfélen, hogy elég, most már elég!
Elég a Gyurcsány-Bajnai-korszakból!
A magyarok azt mondják, legyen vége most már ennek a sok éve tartó sötét korszaknak, amelyben a tolvajszellem vált uralkodó ideológiává. Az a tolvajszellem, amit a szélhámos milliárdosok szabadítottak ránk, a spekulánsok és ügyeskedők, akik őszödi módszerekkel, hazugságokkal, megtévesztéssel, trükkök százaival, adatok és dokumentumok meghamisításával ráteszik a kezüket a közvagyonra, az európai uniós forrásokra és az adófizetőktől beszedett forintokra. Így szerezték a vagyonukat, így szerezték és tartották meg a politikai hatalmat is. Mindig úgy gyarapodtak, hogy arra mások ráfizettek, azon valakik mindig rajtavesztettek. Ezek a spekulánsok vitték csődbe az országot. Ők keserítették meg az életünket az elmúlt hét esztendőben. Lassan az egész ország a Gyurcsány–Bajnai-korszak áldozata és kárvallottja lett. És most az egész ország azt mondja: elég! Ezt mondták Csepelen múlt vasárnap a szavazók, ezt mondták a ferencvárosiak néhány hónapja. Magyarország azt mondja: elég a Gyurcsány–Bajnai-korszakból! Elég a gazdasági és politikai szélhámosságokból! Elég az MSZP-ből!
Elég a tolvajszellemből!
Mindannyian jól ismerjük az álruhás tolvaj figuráját, aki körmönfont álcákat eszel ki, hogy azoknak a bizalmába férkőzzön, akiket meg akar lopni. Ki ne emlékezne gyermekkorából az olajos hordókban lapuló negyven rablóra? Amióta világ a világ, a tolvajlás nélkülözhetetlen kellékei az álcák és az álruhák, amelyekkel a tolvajszellem leplezni próbálja magát. A tolvajszellem politikusai is időről időre álruhát váltanak. Megszoktuk már ezt az elmúlt években. Többször is álruhát váltottak: hol a jóléti rendszerváltó, hol a lendületes baloldali, hol az elszánt reformer álcájába bújt a Gyurcsány–Bajnai-korszak. Most megint átöltöztek: most éppen a válságkezelő álcát öltötték magukra. Azt hiszem, most azonban már hiába, az ország aligha ül fel nekik még egyszer. Lassan már mindenki látja, akármennyi is a változás, ez mindig ugyanaz a szocialista kormány. Már mindenki jól látja, hogy a Gyurcsány–Bajnai-kormány kudarcainak árát, az általuk okozott károkat, a saját politikai túlélésük árát akarják megfizettetni az emberekkel és az országgal. Emlékezzünk: októberben a kormány arról beszélt, hogy a sikeres kormányzásának köszönhetően az ország túl van a nehezén. Azt mondták, 2009-re gyorsul a gazdasági növekedés, és erősödik a jólét. Ők voltak azok, akik azt mondták a Nemzetközi Valutaalap hiteléről, hogy idézem: „azért kellett megszerezni, hogy ne kelljen igénybe venni”. Ehhez képest mára közel a felét eltüntették. Végig hazudtak tavaly ősszel is, és hazudnak most is.
Ideje kimondani, egyenesen és őszintén, hogy Magyarországon nem a gazdasági válság kezelése folyik, hanem az MSZP politikai válságának a kezelése. Nem ahhoz kérnek áldozatvállalást, hogy a magyar gazdaságot mentsék meg, hanem ahhoz, hogy az MSZP politikai hatalmát mentsék át. Napnál világosabb, hogy a Gyurcsány–Bajnai-korszak árát fizetjük meg most az újabb MSZP-s csomaggal. És ezért van az, hogy hiába minden áldozatvállalás, ettől a csomagtól a helyzet nem jobb lesz, hanem még rosszabb. Ez a reménytelenség kormánya és a reménytelenség politikája, ami sohasem fog kivezetni bennünket ebből az ördögi körből, hiszen ugyanazt folytatják, ami eddig volt: hazugság, trükközés, aztán a felelősség áthárítása az emberekre – újabb és újabb megszorításokkal.
Én úgy tapasztaltam, hogy a magyarok képesek voltak az áldozatvállalásra, ha a hazájuk nehéz helyzetbe került. Most is képesek rá, ha valóban nehéz helyzet áll elő, és látják értelmét az áldozatvállalásnak. Csakhogy most nem erről van szó. Most azért kellene áldozatot vállalni az országnak, hogy ők megússzák, hogy ők a pénzüknél legyenek, hogy ők megmeneküljenek a felelősségre vonástól. Hát ezért, a Gyurcsány–Bajnai-kormány megmentéséért ne vállaljon áldozatot Magyarország!
Mindaz, ami most készül, nem más, mint egy újabb támadás az ország ellen. A Gyurcsány–Bajnai-korszak és a spekulánsok újult erővel támadnak az országra. Maradék vagyonától, még meglévő erőforrásaitól is meg akarják fosztani hazánkat. De vajon hogyan tudjuk megvédeni az országot ebben a helyzetben? Mit tehetünk? Mit kell cselekednünk?
Június 7-dikén együtt mondhatjuk: Elég! 
Ugyanazt kell tennünk, amit a múlt vasárnap megtettek a csepeliek, néhány hónapja a ferencvárosiak, amit számos időközi választás alkalmával megtettek az emberek. Együtt, egyszerre kell kimondanunk, amit eddig csak külön-külön mondhattunk. Június hetedikén lehetőségünk nyílik, hogy együtt, egyszerre mondja ki az egész ország, hogy elég. A tavalyi szociális népszavazásra is azt mondták, hogy értelmetlen, mi mégis eltöröltük a vizitdíjat, a kórházi napidíjat, a tandíjat, és megvédtük az országot az egészségügyi rendszer eladásától. Megálljt parancsoltunk a tolvajszellemnek, és megvédtük a magyar egészségügyet.
Most, június hetedikén is ez a dolgunk. Nem kell hozzá más, mint az, hogy kiálljunk, és egyszerre mondjuk, hogy elég! Arra kérem Önöket, ne higgyenek a népszerűségi mutatóknak, ne higgyenek a közvélemény-kutatási eredményeknek. Kérem, ne feledjék, soha nincs előre lefutott csata, lefutott meccs, lefutott választás. Ezért kell az, hogy ott legyünk mindannyian. Egy ország hangja dübörögje a Gyurcsány–Bajnai-kormány fülébe: elég! Amikor milliók egyszerre mondják, hogy elég, az a földrengés hangja, az a vulkánkitörést megelőző morajlás, az a hang, amitől meghasad az égbolt. Amikor egy ország mondja, hogy elég, akkor a hatalmon lévők libabőrözni kezdenek, mert akkor megérzik, mit jelent az, hogy egy országgal állnak szemben, és egy egész országgal próbálnak ujjat húzni. Amikor egy ország mondja, hogy elég, akkor a hatalmat bitorlók megértik, hogy sok millió embert haragítottak magukra, és minél tovább húzzák, a harag annál nagyobb lesz.
Az újságírók rendszeresen arról faggatnak, szerintem hányan mennek el június hetedikén szavazni. Azt felelem, hogy ilyen komoly kérdésekben nem szeretek tippelni, de egyet biztosan tudok: én ott leszek. Én ott leszek, mert én is egy vagyok a sok millióból, aki azt mondja: elég! Én ott leszek június hetedikén, mert részese akarok lenni, amikor egy ország, a hazám azt mondja a hatalmasoknak, hogy elég. Ott leszek, mert egy erős és sikeres országban akarok élni, és elegem van a percemberekből és a percpolitikából. Nekem is elegem van a kisebbrendűség, a reménytelenség sunyi meghunyászkodásából, nekem is elegem van abból, hogy a törpelelkűség folytonos kudarcai romhalmazzá tették a hazámat. Ott leszek, mert nagyszerű országot akarok, amire büszke lehetek. Elegem van az értelmetlen vergődésből, torkig vagyok a szélhámos üzletemberekkel, akik az adófizetés elől külföldre viszik a pénzüket, itthon pedig megszorítanak, és ráküldik az emberekre az adóhivatalt. Ott leszek, mert meg akarom védeni az országot attól, hogy még mélyebb válságba vigyék azok, akik hét év alatt tönkretették. Ott leszek, mert meggyőződésem, hogy kötelességem ott lenni, és együtt a többiekkel kimondani, hogy elég. Elég azokból, akik elherdálják a nemzet értékeit, vagyonát, akik nem értenek semmi máshoz, csak az ország eladósításához és az emberek kifosztásához. Ott leszek családapaként a gyerekeimért és a családomért is. Nekem is elegem van abból, hogy a gyerekeink jövőjét ellopja, föléli egy maréknyi szélhámos és az őket támogató, maroknyivá zsugorodott párt. És ott leszek, mert én is véget akarok vetni a reménytelenség korszakának. Én is véget akarok vetni a Gyurcsány–Bajnai-korszaknak, és én is be akarom bizonyítani, hogy Magyarország sokkal többre képes. Ott leszek, mert én is mielőbb el akarom takarítani a romokat. Meg akarom találni a felelősöket, és újjá akarom építeni a hazánkat. És ehhez mindig el kell menni és leszavazni a tolvajszellemet, amikor erre lehetőségünk van.
Én ott leszek, és várni fogok mindenkire, aki úgy érzi, és egy ország hangerejével ki is akarja mondani, hogy elég. Június hetedikén a szavazóhelységekben mindenkire, minden magyar emberre várni fog valaki, várni fog egy másik magyar ember. Legyünk ott mindannyian, és a változás nem marad el!
Hajrá Magyarország, hajrá magyarok!


orbanviktor.hu
