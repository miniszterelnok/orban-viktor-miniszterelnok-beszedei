Előrehozott választásokat kell tartani
2008.05.9.

            Beszéd az Európa Nap alkalmából az Andrássy Egyetemen.
        


A válasz röviden úgy hangzik, hogy tudunk. A második kérdés pedig úgy, hogy lesz.
Tisztelt Hölgyeim és Uraim! Engedjék meg, hogy nagy tisztelettel köszöntsem mindannyiukat ezen a mai ünnepi alkalmon. Köszönöm szépen a szervezőknek, hogy gondoltak rám, és meghívtak ide maguk közé, és hozzájárultak ahhoz, hogy szólhassak az egybegyűltekhez. Amikor a mai konferencia címét meghallottam, és rájöttem, hogy ez az a rendezvény, ahová engem meghívtak, akkor egy pillanatra pánikba estem, mert kétségkívül a mai magyar kormány teljesítményét és összetételét figyelembe véve az ember jogot formálhat a közlekedési szakemberségre azon az alapon, hogy már ült metrón, meg járt már buszon, de a mi köreinkben mégsem szokás az embert ilyen csekély felvértezettség mellett előadónak felkéri. Aztán rájöttem, hogy szerencsére nem ez a dolgom, és köszönöm szépen Martonyi Jánosnak is, aki az előbb ezt tisztázta. Az én dolgom nem az, hogy közlekedési szakemberként javaslatokat tegyek a tisztelt egybegyűlteknek, hanem hogy Európáról szóljak néhány megemlékező szót.
Persze azt mindannyian tudjuk, hogy Budapest abban a sajátos helyzetben van, hogy egy olyan város, ahol sem haladni, sem megállni nem lehet, és mikor az ember nekivág, hogy a munkájába elinduljon, akkor lényegében egy túlélési gyakorlatra vállalkozik, és este, amikor hazaér, akkor elégedetten állapítja meg, hogy a mai napon mindkét túlélési gyakorlatot abszolválta.
Tisztelt Hölgyeim és Uraim! Azonban ez nem jelenti azt, hogy ezekbe a közállapotokba mi beletörődnénk. Ezért köszöntöm megkülönböztetett tisztelettel háziasszonyunkat, aki tető alá hozta ezt a mai találkozót – bizonyítékát adva annak, hogy egyáltalán nem kívánunk a mai nagyvárosi magyar állapotokba beletörődni; igenis van mondanivalónk e tekintetben: hisszük, hogy mi jobbat tudunk, jobbat tudnánk a mainál alkotni. Talán ez az alkalom helyénvaló a célból is, hogy gratuláljak az Európai Unió képviselőasszonyának a Galileo-programban végzett munkájához, mondhatnám kicsit politikailag inkorrekt módon férfias helytállásához, amellyel hozzájárult, hogy ez a program – úgy tűnik – az Európai Unió egyik első nagy közös sikere lehet. Az első olyan, mindannyiunk számára érthető megtestesülése az Európai Unió közös vállalkozásának, amely egy más, az európai kontinensnél nagyobb és hatalmasabb földrészek piaci versenyébe kíván beleszólni. Ezért is hoztuk létre az Európai Uniót; úgyhogy gratulálunk.
Talán most először van alkalmam arra, hogy Martonyi Jánosnak is köszönetet mondjak. Hiszen Önök, akik itt vannak, bizonyára kézhez kapták már azt a füzetet, amely – legyünk mértéktartóak, de határozottak – a leendő kormányprogram egyik pillérét, az európai és a külpolitikai kérdések pillérét hivatott felrajzolni. Ezt a programot a Fidesz alapprogramjának szellemében és jegyében lényegében elkészítettük. Szép munka. Ez is jelzi, hogy készülünk az előttünk álló feladatokra. És persze örülünk annak is, hogy itt van közöttünk Tarlós képviselőtársunk is, hiszen az ő dolga lesz, hogy mégis csak egy élhető várost varázsoljon ebből a Budapestből, és azt a temérdek koncepciót és javaslatot, amelyet talán a mai napon is Önök majd letesznek az ország asztalára a városi tömegközlekedés ügyében – reményeink szerint inkább előbb, mint utóbb –, Tarlós Istvánnak kell majd budapesti valósággá váltania. A budapesti programunk elkészült, ennek mélyítése folyik. István, sok sikert kívánok ehhez, mármint ennek sikeréhez és megvalósításához.
Kedves Barátaim! Ami pedig Európát illeti, érdemes a magamkorabelieknek egy kicsit a hátuk mögé tekinteniük, és kimondaniuk, hogy a mi szüleink még a magyaroknak ahhoz a nemzedékéhez tartoztak, tartoznak, akik számára még csak álom volt Európa. Európát, amikor én gyermek voltam, a szüleink számára más realitások helyettesítették, így például libazöld színű Trabanttal elzötyögni Brnóba. Ez, ha nem is volt éppen Európa, de már szinte maga volt a szabadság.
Tisztelt Hölgyeim és Uraim! Ha visszaemlékszem szüleim fiatalkorára, amikor én még gyermek voltam, akkor az Európa szót rendkívül sok pozitív képzet övezte, nagyon sok olyan beszélgetést hallhattam, ha nem is értettem gyermekfejjel és -füllel, ami arról szólt, hogy hát majd valahogy Európa fogja megoldani a mi összes problémánkat. Az akkori szülői beszélgetésekben Európa valami olyasmit jelentett, mint szabadság, a modern világ eredményei, fejlődés, jólét, biztonság, színes élet, színes ruhák, nyaralás, utazás, a technika vívmányai, magasabb jövedelem, cenzúrázatlan kultúra, egyáltalán a távlatos emberi élet. Amikor először találkoztam Európával, én is valami hasonló gondolatkörben helyeztem el ezt a fogalmat. Ez még 1984-ben volt, amikor először Nyugaton jártam, és amikor hazafelé jöttünk az útitársammal, aki később a feleségem lett, hátizsákkal – akkor már a konzerveket útközben felélve egy könnyebb hátizsákkal – Münchenben megálltunk, és eldöntöttük, hogy most mi legyen. Úgyhogy a mi nemzedékünknek az Európához való viszonya ez. Nekünk 1984-ben még személyes volt az az élmény, hogy az ember Európát és a szabadságot válassza, és akkor az interrel a hátralévő szakaszt nem utazza le, hanem Münchenben marad, vagy inkább hazajön, mert itt ugyan nincsen szabadság, meg nincsen Európa, de itthon vagyunk. A mi nemzedékünknek szinte kivétel nélkül minden gondolkodó, szabadságvágyó polgára, tagja keresztülment ezen a döntésen. Ezért Európa a mi számunkra mindenfajta politikai problémától, bajtól teljesen függetlenül, ha a szó elhangzik, ezt az életélményt hozza vissza: számunkra ez az a valami, ami olyan fontos, és olyan vonzó, hogy az ember még azt is hajlandó volt legalább megfontolni, hogy cserébe, érte lemond az otthoni kapcsolatairól, a szülőföldről, mert egy olyan minőséget képvisel, amely legalábbis ugyanannak a mérlegnek a másik serpenyőjébe helyezhető.
Tisztelt Hölgyeim és Uraim! Aztán természetesen az én nemzedékem egyszer csak azon kapta magát, hogy Európa itt van. Az, amiben vagyunk. Ez már az. Lehet utazni, van politikai szabadság, vannak színes ruhák, színes az élet, színes az útlevél, vannak szabad választások, a Trabantok eltűntek, Brnót sem így mondjuk már, ha az ember ad magára valamit. Megszámolhatatlan tévécsatornából válogathatunk, könyvek, filmek korlátozás nélkül jutnak el hozzánk. Aztán persze az embernek az is eszébe jut, ha Európát idézi fel, hogy nemcsak az érkezett meg, amiért, ami után a nyolcvanas évek közepén vágyakoztunk, hanem megjöttek gyorsan a gondok is: munkanélküliség, magas adók, járulékok, keményebb verseny. Kiderült, hogy Európa nem egy jótékonysági intézmény, egyáltalán nem nőnek tőle automatikusan a fizetések. A sok áru meg az árudömping – amit az ember élvez eleinte – sem feltétlenül csak előnyöket tartalmaz. Mi lesz a magyar termékekkel? A jóég sem tudja, hogy időnként milyen nyersanyagból készített vacakokat zúdítanak az ember nyakába. Aztán láttuk azt is, hogy Európa magával hozza, hogy az európai vállalatok, a nyugati vállalatok és vállalkozások és államok képesek erőteljesen érvényesíteni az érdekeiket, nekünk ebben még nincsen gyakorlatunk, nem tudjuk, hogyan kell ezt csinálni, időnként inkább félünk tőle, semmint élnénk a lehetőséggel. Nincs meg ahhoz a kellő önbizalmunk, amihez nekik már régen megvan.
Tisztelt Hölgyeim és Uraim! Tisztelt Külügyminiszter Úr! Elnök Asszony! A valóság arra tanított meg minket, a magam nemzedékét, hogy Európa nem egy nagy hajó, amire jegyet váltunk, aztán majd elvisz bennünket valahová, hanem Európa mi vagyunk, mi együtt, itt, ahol most együtt élünk a többi európai néppel és nemzettel, akikkel persze van közös kincsünk, ami csak nekünk, ezen a földrészen áll rendelkezésünkre. Egy kincs, ami nemcsak itt fontos nekünk, hanem az a csodaereje is van, hogyha elvisszük a Föld bármely pontjára, akkor ott is örökre megváltoztatja az életet.
Ma, amikor az elismerés hangján szeretnék szólni Európáról, akkor azt a kicsit talán zabolátlanul bátor mondatot választottam köszöntésül, miszerint ne szégyelljük, mondjuk ki, hogy Európa az emberi történelem legsikeresebb földrésze és kulturális közössége is egyben. Legyünk erre büszkék, nincs még egy olyan földrész és kulturális közösség az emberiség történetében, amely olyan mértékben határozta volna meg az emberiség többi részének életét, az ember jelenlétét a bolygón, mint ahogyan ezt Európa tette. Amikor sikerről beszélek, akkor persze nem egyszerűen anyagi, fizikai természetű sikerekre gondolok, hanem az embernek, mint közösségi lénynek eddig ismert legteljesebb kibontakozását is értem a siker szó alatt. Ez az a kibontakozás, a teljességre törekvő kibontakozás, amit a világon mindenütt utánozni, és eltanulni próbálnak Európától. Kétségkívül vannak sokkal nagyobb és sokkal népesebb földrészek, erősebbeknek tűnő kulturális közösségek, mégis az európai kultúra, az európai észjárás, a gazdasági és társadalmi berendezkedés van vezető helyzetben, szerepben világszerte most már több évszázad óta. Európa meghódította a világot, mindenütt jelen van, ott is, ahol nem föltétlenül érvényesülnek az értékei, de legalábbis álomként, kihívásként, vágyként jelen van. Legyünk büszkék arra, hogy a mi kontinensünk, Európa az, amihez a világ méri magát. Európa mérce még akkor is, ha történetesen az élet számos területén más földrészek teljesítményei megelőzik az európai teljesítményeket.
Végül is nem mi, európaiak sajátítottuk el, vettük át különféle távol-keleti, ázsiai, amerikai vagy afrikai őslakók kultúráját, hanem ez inkább fordítva történt. Vagyis Európa nem más, mint az a földrész és szellemi közösség, amelyben meggyőződésem szerint a legmagasabb szinten valósultak meg, egyesültek az ember, a Homo sapiens alkotó törekvései. Bárhol is legyünk a világban, amikor késsel és villával eszünk, az mégiscsak egy európai dolog. Mégiscsak innen származik a lovagi erény, amikor a hölgyeket előre engedjük, és tisztességesen beszélünk velük. Mégiscsak „a nemesség és a vagyon kötelez” gondolata is ebből a kontinensből szökött szárba. A tulajdon tisztelete, alkotmányos védelme szintén a mi kultúránk terméke. Európában született a szabadság, a demokrácia eszméje, itt jött létre először a szabad piacgazdaság, innen indult az ipari forradalom, a tudomány és technika forradalma is. A legitim hatalom eszménye, hogy a hatalom gyakorlásához szükséges, hogy azok elfogadják, akik fölött a hatalmat gyakorolják, szintén európai találmány. Később aztán itt fedezték fel, itt alkották meg a szociális biztonság követelményét, a szolidaritás eszméjét is.
Tisztelt Hölgyeim és Uraim! Mi tette a mi kontinensünket, Európát ilyen sikeressé, mi a titka mindannak, amiről beszéltem? Mivel tudott Európa a legsikeresebb földrésszé és kulturális közösséggé válni? Hölgyeim és Uraim, ha sorba vesszük azokat a vívmányokat, legyenek azok akár fizikai, akár szellemi természetűek, amelyeket mi adtunk a világnak, a keresztény kultúrától kezdve a szabad piacgazdaságon át a demokráciáig, a késsel-villával bezárólag, akkor rájöhetünk, hogy ezen vívmányok középpontjában valójában mindig az ember áll. Az az ember, amelyet mi úgy fogunk fel, hogy szabad akarattal és szabad lelkiismerettel rendelkezik. Ez a szabad akarat és szabad lelkiismeret adja az ő méltóságát, azt az emberi minőséget, azt az emberi méltóságot, amely az e világ minden más létezőjétől megkülönbözteti.
Ebből az következik, tisztelt Hölgyeim és Uraim, tisztelt Elnök Asszony, hogy az emberi közösségek életét az európai felfogás szerint szabad akaratú emberek szabad megegyezései kell, hogy meghatározzák; ekkor érezzük kiteljesedve emberi minőségünket. Európa azért a legsikeresebb földrész és közösség, mert összetartozása egy olyan alapvető egyezségre, az emberi méltóság kölcsönös elfogadásának princípiumára épül, amelyből aztán az összes többi egyezség, amely Európa életét meghatározza, szervesen és logikusan következik. Természetesen nem vonatkoztathatunk el attól a ténytől sem, hogy ez az egyezség is egy ezt megelőző, előzetes egyezségből, a keresztény tanításból ered, amely maga is egy szövetség: Isten és ember szövetsége, illetve egyezsége. Sok minden következik mindebből, tisztelt Hölgyeim és Uraim! Következik a demokrácia, amely nem más, mint az egyezség egy sajátos fajtája. A többségi akarat elve, amit szükségszerűen egészít ki a kisebbség iránti felelősségvállalás kötelezettsége. Következik belőle a piacgazdaság, ami nem más, mint egy egyezség: a gazdasági rendszerünk működtetése bizonyos közösen elfogadott szabályok szerint. Következik ebből a demokrácia, amely szintén egy egyezség: egy politikai természetű egyezség, a többség akaratának érvényesítési rendje. Hasonlóképpen egyezség az egymás iránti szolidaritás. A szociális biztonságról kötött egyezség éppúgy, mint a tulajdon tisztelete, amely nem mást, mint a közöttünk létrejött, ezt tartalmazó megállapodás.
Ebből következik az adott szó betartásáról szóló egyezség, amely kulcsa az európai civilizációnak. Az adott szó betartásáról szóló egyezség, amelyből aztán következik a szavak és a tettek következményeinek vállalásáról szóló másik egyezség, amiből aztán következik a kölcsönös bizalomról szóló egyezség, aztán következik ebből a választott vezetőknek a választóikkal szemben bonyolításáról szóló egyezség, és jónéhány más további politikai megállapodás.
Summa summárum, tisztelt Hölgyeim és Uraim, itt a mai napon, Európa napján arra szeretném Önöket emlékeztetni, hogy Európa az egyezségek rendszerére épül. Mégpedig olyan egyezségek rendszerére, amelyeken lehet ugyan módosítani, mert az idők változnak, lehet csiszolni, lehet újítani, de mindig csak újabb egyezségek révén. Aki azonban ezeket az egyezségeket önkényesen felrúgja, semmibe veszi, nemcsak politikai hibák követ el, hanem kiírja magát abból az európai szellemből, amire az egész kontinens épül.
Tisztelt Hölgyeim és Uraim! Ha Európa a legsikeresebb földrész és kultúrközösség, amelyhez a rendszerváltoztatást követően mi egyre közelebb kerültünk, sőt most már oda is tartozunk, hiszen erről négy éve van papírunk, akkor azonban választ kell adnunk az egyik legégetőbb kérdésre. Hogyan lehet az, hogy miután mi az itt elmondottak szellemében a legsikeresebb földrészhez és kultúrközösséghez csatlakoztunk, ez nem előre vitt bennünket, illetve az azóta eltelt idő nem előre vitt bennünket, hanem hátrafelé? Hogyan magyarázzuk azt az egyszerű, de a számok könyörtelen nyelvén beszélő tényt, hogy az összes, velünk együtt az Európai Unióhoz csatlakozott ország, a gazdasági növekedését tekintve a csatlakozás óta növelni, fokozni tudta a gazdasági növekedését? Csak egyetlen ország van, aki az uniós csatlakozást követően veszített a gazdasági növekedésének üteméből. Csak egyetlenegy. Ezek vagyunk mi, tisztelt Hölgyeim és Uraim! Magyarország az egyetlen olyan ország, amely nem tudott élni az Európai Unióhoz való csatlakozás lehetőségével!
Nos, tisztelt Hölgyeim és Uraim! Miért van az, hogy mióta az Európai Unióhoz csatlakoztunk, élenjárókból utolsók lettünk, egyre mélyülő válságokban vergődünk, és egyre távolodunk a közös európai céloktól és sikerektől. Azt hiszem, az elmúlt néhány esztendő alatt a legsúlyosabb kudarcokat szenvedte el Magyarország. Elvesztette a morális biztonságot, mert elvesztette. Elveszett a szavak és a tettek súlya, következménye, mert megszűnt a felelősségvállalás minimális követelménye is. Elvesztettük a gazdasági stabilitást, leállt a fejlődés, szinte megszűnt a növekedés. Elvesztettük a szociális biztonságot, és elveszítettük a versenyképességünket is. Az elmúlt években – éppen az Európai Unióhoz való csatlakozást követő években – a magyar politikai életben megjelent valami más. Valami más, ami nem Európa, ami idegen az európai gondolattól, és idegen az európai egyezségek kultúrájától. És épp azért, mert nem európai, mert nem egyezségekre épül, hanem ellenkezőleg, bármikor felrúg, semmibe vesz bármilyen korábbi egyezséget, ahogy a pillanatnyi érdekek diktálják. Nos, talán kudarcaink mélyén ez a tény húzódik meg.
Nem tartom európai politikának azt, amikor nem lehet hitelt adni egymás szavának. Nem tartom európai politikának, amikor meghamisítják a mindannyiunk életét befolyásoló alapvető adatokat. Nem tartom Európának, amikor megverik a szabadságjogokkal élő, békésen demonstráló embereket. Nem tartom európai politikának, amikor utána mindezt nem hagyják kivizsgálni. Nem tartom európai politikának azt, amikor egy kormány társadalmi és parlamenti felhatalmazás nélkül kormányoz. És nem tartom európai politikának azt, amikor egy kormánynak már programja sincs, mert nem meri beterjeszteni a Ház elé, hátha leszavazzák. Ez nem egyszerűen csak nem európai politika, nem európai kultúra. Ez valami más, ami a múltba húz bennünket vissza.
Tisztelt Hölgyeim és Uraim! Ez nem Magyarország útja. Ez nem egy európai nemzet útja. Ez nem a mi utunk. Ez nem kifelé vezet a válságból, hanem befelé. Nem Európához, hanem Európából kifelé visz bennünket. Amit ma élünk, az út, amin ma járunk, a kudarc útja.
Tisztelt Hölgyeim és Uraim! Ha ez a kudarc útja, akkor vajon mi lehet a jövőjéé? Mi kell ahhoz, hogy a kudarcok után visszatérjünk a sikerek útjára, és utolsókból ismét élenjárókká válhassunk? Nos, meggyőződésem, hogyha a bajt az okozta, az vezetett bennünket a kudarcok világába, hogy magunk mögött hagytuk az európai kultúrát, és a hatalom felrúgta azokat az egyezségeket, amelyeken minden európai politikai kultúra nyugszik, akkor a megoldás is világos: az egyezségeket kell újrakötni.
Új egyezségekre van szüksége Magyarországnak. Új egyezségekre az országon kívül, és új egyezségekre elsősorban az országon belül. Az új egyezségnek, mint minden tisztességes és becsületes egyezségnek a kölcsönös bizalomra, tiszteletre és az azt megkötők felelősségvállalására kell épülnie. A jövő útja az egyezségekre épülő nyugati típusú demokrácia, az egyezségekre épülő szociális piacgazdaság és az annak eredményeként létrejövő európai életminőség. Új egyezségre van szükség, amelynek tartalma kimondja, hogy nem állítjuk – mert nem állítható – szembe egymással a szociális biztonságot és a versenyképességet. Új egyezségre van szükség, amely világosan beszél az állam szerepéről, amely elmondja, hogy az állam nem avatkozik bele a piac működésébe, de kötelessége az államnak távol tartani a piaci és profit szempontokat az élet olyan területétől, ahol azoknak nincs helyük, nem érvényesek és nem alkalmazhatóak. Új egyezségeket kell kötnünk a politikusok és a választott vezetők felelősségének és elszámoltathatóságának kérdésében is. Magyarország, ha európai ország akar lenni, a jövőben nem lehet következmények nélküli ország, mert az nem fér össze sem Európával, sem a magyar ember természetével, reményeim szerint igazságérzetével és erkölcsi érzékével sem. Új egyezséget kell kötnünk, amely világossá teszi, hogy Magyarország a sikereit a munkára akarja alapozni, nem ígéretekre, és hitelekből rendezett osztogatásokra, majd azt követő megszorításokra.
Tisztelt Hölgyeim és Uraim! Ha az új egyezségek útján jutunk el a sikerhez, akkor már csak azt a kérdést kell feltennünk, mikor és hogyan köthetjük meg ezeket az új egyezségeket. Meggyőződésem, hogy Magyarországon már létrejött az a közmegegyezés, amely arról szól, hogy rossz úton járunk, és erről vissza kell fordulnunk. Új irányra és új egyezségre van szükségünk. Ám azt senki sem érti Magyarországon, magamat is beleértve, hogy miért kellene erre még két esztendőt várnunk. Miért kellene az új egyezségek megkötésére még két évet várnunk? Miért kellene elvesztegetnünk két esztendőt? Miért kellene még két évig tovább vergődnünk egy olyan kormánnyal, amelynek se társadalmi, se parlamenti felhatalmazása nincs, ráadásul már programmal sem rendelkezik? Miért kellene a magyaroknak még két évig egy totálkáros autóban gubbasztanunk, aminek már se kereket, se motorja, és a kormánya is eltörött?
Tisztelt Hölgyeim és Uraim! Mi európai ország vagyunk, és tudjuk, hogy mire való a demokratikus választás. Mi tudjuk, hogy a demokratikus választás a létező legjobb alkalom arra, hogy egy társadalom, egy közösség európai módon megkösse a maga új alapegyezségeit. Olyan egyezségeket, amelyek aztán szilárd alapokat adhatnak, melyekre hosszú távon is lehet építeni. Mi ismerjük az európai megoldást arra az esetre, amikor egy kormány politikája megbukik, mert szétrúgta, szétverte a megegyezéseket, amelyek a korábbi időszak alapját adták. Ugye ismerjük azt az európai megoldást, amit akkor kell alkalmazni, ha egy kormány képtelen tovább kormányozni egy országot.
Ezt a megoldást, ezt az európai megoldást úgy hívják: előrehozott választások.
Tisztelt Hölgyeim és Uraim! Annak érdekében, hogy Magyarország mielőbb kormányozható európai ország legyen, hogy létrejöjjenek európai közmegegyezések, hogy le lehessen zárni a kudarcok korszakát, és elindulhassunk a siker irányába, Magyarországon előrehozott választást kell tartani. Az előrehozott választás véget vet a káosznak, biztonságot és nyugalmat teremt, tisztázza a viszonyokat, megadja az esélyt – nem garancia, nem megoldás, de megadja az esélyt –, hogy megoldhassuk a válságot. Az előrehozott választás valójában előrehozott politikai siker.
Tisztelt Hölgyeim és Uraim! Ha körülnézünk Európában, ilyen megoldást számos országban szoktak alkalmazni. Miért indult el Németország ezelőtt talán három esztendővel felfelé? Mert a kormányzó szocialisták belátták, hogy képtelenek az ország számára vállalt feladataikat teljesíteni, és kiírták az előrehozott választásokat. Miért reménykedik most Olaszország? Tisztelt Hölgyeim és Uraim! Azért reménykedik, mert belátták, hogy miután nem tudják fenntartani a többségi kormányzást, kisebbségi kormányzás helyett, amely csak vergődés és kudarc, felkínálták a lehetőséget az olasz embereknek, hogy eldöntsék, merre induljon tovább Olaszország. Sőt, ha nemcsak Nyugatra, Keletre is nézünk, azt látjuk, hogy megvan ott a magukhoz való esze a politikusoknak is; mert Szerbiában is, amikor világossá vált, hogy ez így nem mehet tovább, a politikai osztály képes volt arra, hogy kiírja az előrehozott választásokat. Még egyszer mondom: mindannyian tudjuk, minden kisebbségi kormányzással elvesztegetett nap, hét vagy hónap súlyos következményekkel jár, sokba kerül az országnak, és annak az árát a választópolgárok fogják megfizetni.
Tisztelt Hölgyeim és Uraim! Egy előrehozott választás megteremti a gazdasági fordulat és a gazdaság megújításának lehetőségeit is. Magyarország válságára tehát nem európai válasz a kisebbségi kormányzás; az csak bukást, kudarcot hoz, a bukást és kudarcot soha be nem ismerő politikai réteg további hatalmát garantálja. Minél előbb lesz választás Magyarországon, annál előbb ér véget a káosz, a bizonytalanság, és tehetjük biztonságossá a jövőt.
Tisztelt Hölgyeim és Uraim! Ha mindezt egy történelmi összefüggésbe helyezzük, akkor azt mondhatjuk, hogy Magyarország a kilencvenes évek közepén – ennek pontos dátumát talán Martonyi János nálam pontosabban is meg tudja határozni – Magyarország egy erőteljes fordulattal az európai felzárkózás útjára lépett. Leírhatjuk a mögöttünk hagyott esztendők tekintélyes részét úgy, hogy Magyarország sikeresen indult meg a felzárkózás útján. Valamikor a kilencvenes évek elejének zűrzavaros átmeneti időszaka után kormányoktól függetlenül ez volt az irány: felzárkózás, az Európai Unió átlagának megközelítése. A felzárkózás azonban elakadt. Ez a folyamat megszakadt, ezért ma nem közeledünk, hanem távolodunk az európai uniós mértéktől, minőségtől és átlagoktól.
Éppen ezért a feladat, amely Magyarországra vár, s ebben a feladatban kell megtalálni a Fidesz – Magyar Polgári Szövetségnek és az őt támogató értelmiségieknek, a szellem embereinek a hivatását, hogy ezt a megszakadt felzárkózási folyamatot újraindítsuk. A felzárkózás programját elkészítsük, és úgy, ahogyan a Martonyi János vezette külügyi csapat, újra és újra, újabb és újabb rétegeket áttörve mélyítsük, szélesítsük és erősítsük. Megújulásra van szükségünk. Ennek az új, Európához történő felzárkózási folyamatnak a motorja immáron nem lehet kizárólag a politikai osztály. Idáig sokan azt gondolták, hogy így lesz. Talán ez is szerepet játszik abban, hogy nem így lett. Ebben a most meginduló, reményeink szerint majd újraindított felzárkózási folyamatban a politikai osztály szerepe persze nem lesz mellőzhető, szükség lesz rá, de nem ebben merül majd ki a folyamat. Nem egyszerűen csak a központi kormányzat reményeink szerinti jó döntéseiben, az emberek mindennapi életétől távol lévő, pályázatíró, jó lehetőségeket megragadni tudó szakértők bölcs tanácsában. Ebben a felzárkózási folyamatban a kulcsszerepet a magyar civil társadalomnak kell játszania. Ezért nekünk nem egyszerűen kormányzati programmal, nem egyszerűen csak politikai stratégiával, nekünk egy társadalmi stratégiával is rendelkeznünk kell, ha azt akarjuk, hogy Magyarország visszakerüljön arra a polcra, amelyet Európa népei között korábban már elfoglalt.
Ehhez kívánok Önöknek, mindannyiuknak sok erőt és jó egészséget! Köszönöm, hogy itt lehettem. Köszönöm, hogy meghallgattak.


orbanviktor.hu
