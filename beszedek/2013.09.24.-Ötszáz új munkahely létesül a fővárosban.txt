Ötszáz új munkahely létesül a fővárosban
2013.09.24.

            Orbán Viktor sajtónyilatkozata a Perminder Singh Dale-lel, a Systemax vezérigazgatójával történt tárgyalást követően.
        


	Tisztelt Vezérigazgató Úr! Tisztelt Ügyvezető Asszony!

	Az előbb hallhattuk, egy kiadós beszélgetésen vagyunk. A miniszterelnök munkája sok elemből áll. Időnként kereskedelmi ügynöknek érzem magam, akinek az a dolga, hogy az ország jó hírét és lehetőségeit értékesítse. Ha jól teszi a dolgát a miniszterelnök, akkor megveszik az ötleteit, és akkor létrejönnek befektetések, beruházások, és így létrejönnek munkahelyek. Én most már hosszú ideje űzöm ezt a szakmát, első ciklusban is sok energiát fordítottam ilyenre és most, a másodikban is. És a mai nap szép siker az ország számára, a kormány számára is. Itt most egy olyan bejelentést teszünk, amely a maga műfajában egyedülálló. Nem azért, mint hogyha nem ismernék a Systemaxot, amely egy jó nevű és ismert cég, már január óta lényegében kerülget bennünket, és az első lépéseket már megtette, hanem azért, amit a vezérigazgató úr mondott, hogy egy nagyon speciális dolog, hogy egy vállalat, túl az ismert körülményeken, hogy Magyarországon rugalmas a munkaerőpiac, versenyképes a munkabér, jól képzettek az emberek, valójában azért hoz létre Magyarországon egy komoly beruházást, mert bízik a magyar fiatalokban. Ezt a beruházást én így fordítom le magyarra. Hogy itt van egy világméretekben is jegyzett, elismert, egy világsikert képviselő cég, amelynek a döntő érve a magyarországi beruházás mellett úgy hangzik, hogy ő egy magas hozzáadott értékű munkát akar itt végeztetni, és ő bízik a magyar fiatalokban. Ez a magyar fiatalok számára is fontos üzenet. Nem mondom, hogy kolbászból lesz a kerítés egy-két éven belül, de azt határozottan állítom, hogyha sikerül folytatnunk mindazt, amit három éve elkezdtünk, akkor egyre több ilyen bejelentést hallhatunk, hogy idejön valaki Amerikából, azt mondja, hogy megvizsgálta a befektetési lehetőségeket, és a munkaerőpiac rugalmasságát tekintve, az ország nyitottságát tekintve, az infrastruktúrát tekintve és a fiatalok elkötelezettségét, munka iránti elkötelezettségét tekintve ez lesz az a hely, ahol a legjobb üzletet tudom csinálni. Ez a történet erről szól, ilyen egyszerű történet ez. És nagyon fontos üzenet  a mai magyar fiatalok számára, hogy lesz olyan Magyarország, ahol ezek a történetek ma még miniszterelnöki bejelentésre érdemes történetek, de egy idő után megszokottá fognak majd válni reményeim szerint. Uraim, itt most arról beszélünk, hogy egy olyan cég hoz létre egy központot Magyarországon, amely 505 jól felkészült magyar szakember számára ad munkát. A verseny erős volt, mint hallhatták és a döntő tényező, az a fiatalok munka iránti elkötelezettsége és felkészültsége volt. Szeretném önöknek elmondani, olyan céget üdvözlünk most Magyarországon, amely a legkiválóbb európai országokban hozott létre központokat, mert ott vannak Nagy-Britanniában, ott vannak Hollandiában, Németországban, Franciaországban, hogy csak néhány példát említsek. Itt most pedig egy közép-európai bástyát hoznak létre, és éppen bennünket, magyarokat választottak.

	Tisztelt Hölgyeim és Uraim!

	Ha visszagondolnak arra, hogy 2010-ben még ott tartottunk, hogy a görög válság mellett a legnagyobb kérdés az volt az európai gazdasági válságban, hogy a magyarok talpon maradnak-e. És most ott tartunk, hogy Európában öt ország képes folyamatosan csökkenteni az államadósságát, hogy a költségvetésünk 3 százalék alatt van, tehát kézben tartjuk a pénzügyeinket, hogy a pénzpiacokon keresik a magyar papírokat, és közben amerikai cégek érkeznek Magyarországra, és azt mondják, hogy itt találják meg a jövőt a saját cégeik számára, akkor jól látható, hogy milyen nagy utat tettünk meg. Én szeretném aláhúzni azt a két szót, amit a mai tárgyalás során a legtöbbször hallhattam. Ez a nyitottság és a rugalmasság. Tehát a magyar gazdaságnak rugalmasnak és nyitottnak kell maradnia, hogyha olyan cégeket akar idevonzani, amelyek külföldön eladott, itt előállított termékekkel és szolgáltatásokkal fogják növelni a  magyar nemzeti összterméket. Úgyhogy azt hiszem, hogy a magyar gazdaság előtt még hosszú utat kell még megtennie ahhoz, hogy elégedettek lehessünk, de ezek a jelek, mint például a Systemax magyarországi befektetése olyan biztató jel, amelyet meg kell becsülnünk. Ha ők bíznak a mi fiataljainkban, a saját gyerekeinkben, akkor itt az ideje, hogy mi, magyarok is bízzunk a magyar fiatalokban. Ez erőfeszítésekre ösztönöz bennünket, hogy az oktatási rendszert is úgy alakítsuk át, hogy a következő 15-20 évben is az amerikai vagy máshonnan érkező cégek úgy lássák, hogy a magyar fiatalok egy döntő szempontot jelentenek, amikor kiválasztják a beruházásaik helyszínét és ez a szempont szól elsősorban Budapest és Magyarország mellett.

	A vezérigazgató úrnak megköszönöm a tárgyalások során mutatott nyitottságát, együttműködési készségét, nagyon jó tárgyalások voltak, sok sikert kívánok a Systemaxnak. Remélem, hogy jól megy majd az üzlet, sok pénzt fognak keresni, és ezzel mi, magyarok is jól fogunk majd járni.

miniszterelnok.hu
	 
