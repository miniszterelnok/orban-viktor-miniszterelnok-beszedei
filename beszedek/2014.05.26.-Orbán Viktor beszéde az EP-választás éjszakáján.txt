Orbán Viktor beszéde az EP-választás éjszakáján
2014.05.26.

            2014. május 25. Budapest
        


	 

	Tisztelt Hölgyeim és Uraim! Jó estét kívánok!

	 

	Ma este újra együtt vagyunk, mert ma ismét választás volt. Számunkra a mértéktartás, a szerénység és az alázat a politika zsinórmértéke. Ezért mindenkitől visszafogottságot kérek. Általában. De ma este, legalább a választás estéjén hadd kiáltsuk világgá az örömünket. Győztünk, nagyon győztünk, sőt mi győztünk a legjobban. Mi győztünk a legjobban, mert az Európai Néppárt tagjai közül mi, a Fidesz – Kereszténydemokrata Néppárt értük el a legjobb eredményt, ami azt jelenti, hogy arányaiban mi járultunk hozzá legjobban a győzelemhez. Ugyanis mi, az Európai Néppárt legyőztük a szocialistákat Európában is. Három a magyar igazság, megvan a második. Büszkék lehetünk arra is, hogy a Magyar Közösség Pártja és az RMDSZ is bejutott az Európai Parlamentbe. Így, együtt minden eddiginél erőteljesebben képviselhetjük a magyar nemzetet. Innen is üdvözöljük a felvidékieket és az erdélyieket!

	 

	Tisztelt Hölgyeim és Uraim!

	 

	A hat közép-európai országból nálunk volt a legmagasabb a részvételi arány. Ezért köszönet jár minden magyar választópolgárnak, akik elmentek választani, függetlenül attól, hogy kire adták a voksukat, a részvételükkel kiálltak Magyarország mellett.

	 

	Tisztelt Hölgyeim és Uraim!

	 

	A ma megválasztott képviselők a magyarok előretolt helyőrsége. Ők lesznek azok, akik külföldön is a hazát védik. Az lesz a dolguk, hogy kivívják a tiszteletet a magyaroknak, hogy kiálljanak a magyar érdekekért. Az lesz a dolguk, hogy Brüsszelben is hallassák a magyarok hangját. Mondják el, hogy a magyarok egységesek, és az egység erejével ma újra elutasították a szélsőségeket, legyenek azok akár jobb-, akár baloldali szélsőségek. Mondják el, hogy a magyarok az összefogás erejével egy olyan országot építenek, amelyre még nagy jövő vár. Az lesz a dolguk, hogy arra figyelmeztessék az uniós intézményeket, hogy nem szabad olyan útra tévedni, ami ellentétes a mi közös kultúránkkal és az európai keresztény civilizáció közös értékeivel. Az lesz a dolguk, hogy védjék meg a rezsicsökkentést, védjék meg a magyar földet, védjék meg a méltányos közteherviselést, általában védjék meg Magyarországot és a magyar emberek érdekeit. Harcoljanak minden magyarért. Köszöntöm tehát a harcba indulókat. Gratulálok minden megválasztott képviselőnek tekintet nélkül arra, hogy milyen párt színeiben indult. Éljen!

	 

	Azt kérem minden ma megválasztott képviselőtől, hogy Brüsszelben is becsülettel szolgálják a hazájukat. Európa a mi otthonunk, de Magyarország a mi hazánk. Soha ne feledjék, hogy Magyarország az első. Soha ne feledjék, hogy mindannyian magyarok vagyunk. Azok is, akik Brüsszelbe mennek, azok is, akik itt maradnak. És mi, magyarok, kérem, sohase felejtsék el, csak együtt, egységben lehetünk sikeresek. Ha ezt megszívleljük, akkor újra naggyá tehetjük Magyarországot.

	 

	Hajrá, Magyarország, hajrá, magyarok!
