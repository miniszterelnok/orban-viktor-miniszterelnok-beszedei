A többség önmagában nem elég
2009.09.11.

            Beszéd a Konrad Adenauer Alapítvány "A határnyitás - Út a szabadságba" című konferenciáján, Budapesten.
        


Jó napot kívánok, tisztelt Hölgyeim és Uraim! 
Engedjék meg, hogy tisztelettel és szeretettel köszöntsem mindannyiukat! Külön tisztelettel köszöntöm Németh Miklós miniszterelnök urat és Pozsgay Imre miniszter urat. Kaiser úrnak köszönöm szépen a meghívást erre a rendezvényre.
Szó, ami szó, elég rumlis napom van ma, ezért kérem Önöket, hogy bocsássák meg nekem, hogy köszöntőbeszédem elmondása után visszatérjek a munkámhoz, külön elnézést kérek ezért Pozsgay miniszter és Németh miniszterelnök uraktól – ők talán megértik, hogy énnekem még nem jutott osztályrészül a visszavonultság jól megérdemelt jutalma és gyümölcse. Ezért még a mai napon más helyeken is meg kell jelennem.
Tisztelt Hölgyeim és Uraim!
Sokat gondolkodtam, hogy van-e értelme elfogadnom ezt a meghívást, annyira magával ragadt bennünket a magyar belpolitika mindennapi küzdelmeinek örvénye. Húsz év, régen volt, történelem, olyan szavakat hallhattunk, amelyek már nincsenek is. A gyerekeim – a legnagyobb lassan már, sőt nem lassan, hanem már túl is lépett a huszadik életévén – nem is értik ezeket a szavakat: NDK, hallottunk olyat, hogy schilling, deutsche mark. Ezek már mind nincsenek. Mégis úgy gondoltam, hogy ennek a húsz évvel ezelőtti eseménysorozatnak azért megvan még az érvénye és az üzenete a mai életünk számára, ezért érdemes talán ezt a meghívást elfogadni.
Örülök annak, hogy együtt, egy teremben, egy légtérben lehetek Németh Miklóssal és Pozsgay Imrével. Örülök, hogy azokra is jut figyelem, akik nem a PR és a fotózás, hanem inkább a gondolat és a kormányzati cselekvés emberei voltak abban az időszakban, azokban a napokban. Külön örülök annak, hogy elhangzott itt Németh Miklósnak az a mondata, amellyel Kohl kancellárnak válaszolt, és amelyet Magyarországon legalábbis a politikai boszorkánykonyha szakácsainak körében időnként szoktak kritika tárgyává tenni. Akkor kellett volna valami nagyot kérni, szokták ezt mondani az okosok. Én azonban annak örülök, hogy Németh Miklós nem kért semmi nagyot, hanem elmondta azt a mondatot, amit az előbb hallhattunk: mi nem kereskedünk emberekkel. S nemcsak azért gondolom ezt a magyar történelem szebb lapjaira kívánkozó mondatnak, mert talán ez politikai szempontból is így volt helyes, hanem mert ne felejtsük el, hogy a magyaroknak azért van néhány jó tulajdonsága is a számos rossz mellett, amelyek még a legnehezebb és legválságosabb időkben sem hagynak el bennünket. Azért nem véletlen az, hogy Nyugat-Európában még mindig vannak – dacára az utóbbi hét év szerencsétlenkedéseinek – olyanok, akik a magyarokra úgy gondolnak, mint egy lovagias és nagyvonalúságot mutatni képes nemzetre, és örülök annak, hogy az előző rendszer utolsó miniszterelnöke ennek a lovagiasságnak és nagyvonalúságnak a példáját adhatta – bizonyítva, hogy politikai rendszerektől függetlenül bizonyos jó tulajdonságaink történelmi térben és időben állandóak.
Tisztelt Hölgyeim és Uraim!
Köszönöm szépen ezt a meghívást! Örülök, hogy a húsz év kapcsán nemcsak Németországban, hanem most itt, Budapesten is megszólalhatok. Ez lehetőséget ad nekem arra, hogy megköszönjem Kaiser úrnak, hogy több németországi rendezvényen is megjelenhettem, nemcsak Türingiában, hanem Berlinben is. Örülök annak, hogy az ő munkájának eredményeképpen ma már – legalábbis a kereszténydemokraták esetében teljesen nyilvánvaló, hogy – a németek nemcsak megértenek bennünket, hanem szívesen fogadnak is bennünket az ilyen rendezvényeken. Köszönöm szépen Kaiser úrnak, hogy az elmúlt években olyan sokat tett azért, hogy németek és magyarok megértsék és szívesen lássák egymást.
Tisztelt Hölgyeim és Uraim!
Erről van szó, ez a német-magyar kapcsolatok lényege: megérteni és szívesen fogadni. Ez a két dolog egyszerre fontos, és nem is olyan természetes, mint első hallásra tűnik, hiszen Európában ma nem is olyan könnyű megértetni magunkat. Ennek nem elsősorban az unikális magyar nyelv az akadálya, hanem Kelet- és Nyugat-Európa eltérő történelmi tapasztalatai. Németország viszont különleges helyzetéből következően szinte predesztinálva van arra, hogy minket, magyarokat megértsen, és talán arra is, hogy szívesen fogadjon, ami viszont egyáltalán nem magától értetődő. Különleges és kacskaringós útjai vannak annak, ahogyan a szimpátia a két nép között felébred, a két kulturális közösség között létrejön. A magyarok és a németek 1949 után kölcsönösen felébredt szimpátiáról beszélhettek. Különösen, hogyha a szimpátia szó eredeti jelentésére gondolunk, mármint a görög jelentésére: syn patheo, ami görögül annyit jelent, mint együtt szenvedni. 1949 és 1989 között éppen ez történt velünk, németekkel, mármint Kelet-Németországba szorult németekkel és magyarokkal. Németországnak a negyede, Magyarországnak pedig az egész területe megszállási övezet lett, a nemzeti szocializmus borzalmai után el kellett szenvednünk a nemzetközi szocializmus, a bolsevizmus borzalmait is.
Ezek a közös tapasztalatok megadják az alapját annak, hogy megértsük és szívesen lássuk egymást ma is. Történelmünk számos korszakban juttatott bennünket efféle sorsközösségbe, és az elmúlt negyven évben ez különösen igaz keletnémetekre és magyarokra. Vannak dolgok, amelyeket csak a sorsközösségben lévő népek képesek megérteni, akik nem tartoznak ebbe a sorsközösségbe, értetlenül állnak egy-egy történet vagy szellemes fordulat előtt. A németek értik, mit jelent az a pesti vicc, amely arról szól, hogy két csiga áll az autósztráda szélén, és az egyik azt mondja a másiknak, hogy át kéne menni a túlsó oldalra, mire a másik így válaszol: azt nem lehet, oda születni kell.
Nos, tisztelt Hölgyeim és Uraim!
Ezek azok a megértések, amelyek a sorsközösségből fakadnak. Persze mi, magyarok mindig tudtuk, nem szoktuk eltéveszteni a saját nagyságrendünket és súlyunkat, mi tudjuk, hogy Németországgal kapcsolatban lenni annyit jelent, hogy egy nagy néppel kötni szövetséget. Egy nagy néppel, amely a II. világháborús összeomlás után újra felállt, és ma az európai béke és az európai egység legfontosabb garanciája és az európai gazdaság motorja. Nemrég láttam, talán Önök is ismerik, azt az elég közismert filmet, régi filmet, amely valahol a brandenburgi kapu környékén készült a II. világháború utáni újjáépítés idején. Szó szerint kell érteni az újjáépítést is, romeltakarításról szól a film, ahol németek ezrei állnak csatárláncban egymás mellett, és adogatják a lerombolt épületek tégláit egymás kezébe. A film kommentátora szerint ez csöndben teszik, csak azt a suttogást lehet hallani: Bitte schön – Danke schön, Bitte schön – Danke schön.
Tisztelt Hölgyeim és Uraim!
Egy ország újjáépítését is így lehet, és így lehet elkezdeni. Kézről kézre kell adni a téglákat, és közben meg kell szólítani egymást. Ezekre a tapasztalatokra, mármint az újjáépítés tapasztalataira, téglaadogatás polgári gesztusok kíséretében, attól tartok, hamarosan Magyarországon is szükség lesz.
Tisztelt Hölgyeim és Uraim!
Nekünk, magyaroknak van néhány sajátosságunk, amelyről ismernek bennünket szerte a világban. Az egyik ilyen a budapesti fekete humor. Ebből fogok most idézni egy gondolatot, amely ide vág. A humor így hangzik: tudják-e mi a legrosszabb a kommunizmusban? A válasz: ami utána következik.
Nos, tisztelt Hölgyeim és Uraim!
Ami az életünkből eltelt húsz évet illeti, azóta, hogy a magyar-osztrák határon, majd a német-német határon átjárhatóvá lett a vasfüggöny, ez a húsz év meghozta a németek számára a német egységet, amelynek megteremtésekor nem tehetjük meg, hogy nem említjük meg a németek legújabbkori legnagyobb államférfijának, Helmut Kohlnak a nevét. Aki a legnagyobb következetességgel, ugyanakkor a legnagyobb diplomáciai tapintattal fogadtatta el a német egységet Európa közvéleményével. Helmut Kohlban mi, magyarok a XXI. századi Németország államalapítóját tiszteljük.
Persze minket, magyarokat nem kellett meggyőznie. Mi ismertük és ismerjük azt a szörnyű állapotot, amikor ugyanannak a nemzeti közösségnek a fiait országhatárok választják el egymástól, és a nemzettársak kiszolgáltatottságán nem tudunk enyhíteni. Mi, magyarok felhőtlenül örültünk és örülünk a német egységnek, mert mi ezt tartjuk a német nép természetes állapotának. Büszke vagyok rá, hogy Magyarország egyik eszköze lehetett a német újraegyesítésnek. Több mint ezer éves közös történetünk és sorsunk van a németekkel. Számos rossz és számos jó szövetséget kötöttünk már egymással. 1989-ben jó szövetséget kötöttünk egymással, mert a szabadságra és az emberi méltóságra szövetkeztünk. És mégis, ugye, Önök is értik a magyar tréfa keserű csattanóját: a neheze utána kezdődik, vagyis a kommunizmus után. Akkor, amikor a megszerzett szabadságot közjóvá kell, s talán lehet is alakítani. Amikor nem lehet többé elbújni a kollektív pártállami felelősség mögé, amikor fel kell számolni, gyógyítani kell a diktatúra maradványait – nemcsak a politikai rendszerben, nemcsak a gazdaságban, hanem a fejekben és a szívekben is. Újra kell teremteni az állam iránti bizalmat, a politika hitelességét, az átláthatóságot, az ellenőrizhetőséget, a valóban szabad tömegtájékoztatást, a társadalmi igazságot, a szociális piacgazdaságot. Mert ha ezt nem tesszük, akkor – mármint ezek nélkül – akkor a szabadság bizony hamar az ellenkezőjére fordul, és egyre többen lesznek olyanok, akik visszavágynak a börtönállam viszonylagos szociális biztonságába, ha értik, mire gondolok: Egyiptom húsos fazekaihoz. És most nem idézem itt udvariasságból a legutóbbi német választások eredményeit.
Tisztelt Hölgyeim és Uraim!
Önök elsősorban Németország keleti felén húsz éve dolgoznak azért, hogy polgáraiknak bebizonyítsák: egy diktatúra, legyen annak bármilyen színe, barna vagy vörös, soha és semmilyen vonatkozásban nem lehet jobb az emberi közösség számára, mint a szabadságra épülő demokrácia rendje. Ez az a krédó, amely 1989-ben a pártállammal szembeni polgári ellenállás képviselőit, közöttük engem is hevített. Meg is ismétlem: egy diktatúra, legyen annak bármilyen színe, barna vagy vörös, soha és semmilyen vonatkozásban nem lehet jobb egy adott emberi közösség számára, mint a szabadságra épülő demokrácia rendje. Ha mégis ez a látszat keletkezne – s manapság azért ilyen látszatok keletkeznek, tisztelt Hölgyeim és Uraim –, az azt jelenti, hogy akkor mi, demokratikus meggyőződéstől vezetett politikusok rosszul tesszük a dolgunkat.
Hiszen ne felejtsük el: negyven éven keresztül egy hazugságra épülő rendszer rabolta el saját állampolgárai szabadságát. És ma bizony újra ott tartunk, nemcsak Erfurtban, de talán Berlinben is, most Budapestről nem is beszélek, hogy vannak, akik politikájukat a szocializmus iránti nosztalgiára próbálják építeni. Németország esetében ez különösen meglepő. Hiszen egy országot, egy megszállási övezetet, ahol negyven éven át az iskolákban, az ifjúsági mozgalomban, a munkahelyen, az újságokban, a politikai életben az embereket gyűlöletre nevelték, mármint német embereket a német emberekkel szemben, a keletieket a nyugatiakkal szemben, egy ilyen hely és helyzet embertelenségét nem lehet semmivel sem mentegetni. Személyes véleményem az, hogy aki a farkast mentegeti, az elárulja a bárányokat. Akik azokat az időket, azokat a viszonyokat utólag megszépítik, az irántuk érzett nosztalgiát erősítik, meggyőződésem szerint rosszat akarnak Németországnak, rosszat akarnak egész Európának, és rosszat akarnak, benne különösen a kommunizmus után szabaddá lett közép-európai népeknek, így Magyarországnak is.
Mi Magyarországon pontosan látjuk a negyven év szocializmus következményeit nemcsak a politikában és gazdaságban, hanem, ahogy mondtam, a fejekben és a szívekben is. Tragikomikus mosolyt csal az ember arcára, amikor úgynevezett szocialisták, akik maguk is a pártállam haszonélvezői és fenntartói voltak, s annak a gazdasági összeomlásnak az okozói is, amelynek orvoslására Németh Miklós tett kísérletet, illetve amellyel kísérletezett mintegy néhány hónapos, talán másfél éves miniszterelnökségének időszaka alatt. Nos, tehát akik ennek a gazdasági összeomlásnak az okozói voltak, azok most bennünket próbálnak kioktatni demokráciából, igazságosságból, piacgazdaságból, meg szociális érzékenységből.
Mi, tisztelt Hölgyeim és Uraim, pontosan tudjuk, hogy az előző rendszer, az úgynevezett szocializmus mit csinált az emberrel, az emberből. És ezért mindent meg kell tennünk, én meg is fogok tenni, hogy ennek a rendszernek a képviselői és szellemi utódai ne gyakorolhassanak hatalmat, ne tudják hatalomszerzésre fölhasználni azt a demokratikus intézményrendszert, amellyel, attól tartok, a szívük mélyén sohasem békültek meg.
Tisztelt Hölgyeim és Uraim! 
Húsz év. Hadd idézzem föl ennek a húsz évnek néhány kulcspillanatát. Én úgy gondolom, hogy a nagy csoda Lengyelországban kezdődött 1979-ben, amikor egy fehér ruhás és barátságos tekintetű ember hazament Rómából, és a fogadására összegyűlt millióknak azt mondta keresetlen egyszerűséggel – igaz, volt irodalmi írás, amiből táplálkozhatott –, keresetlen egyszerűséggel csak annyit mondott: Ne féljetek! Ne féljetek! – mondta a lengyel pápa több millió embernek a nagy nyilvánosság előtt Lengyelország földjén. Ezzel a mondattal megindult a változás, és megkezdődött a kommunizmus gyors, világméretű összeomlása, amely elhozta a lengyeleknek, a magyaroknak, a németeknek a szabadságot, a függetlenséget, és végül elhozta Európa újraegyesítését. Persze az ilyen egyszerű mondatoknak, Ne féljetek!, illetve annak, hogy ezek a mondatok hatni tudjanak, s eredményükképpen csoda következzék be a világpolitikában, ahhoz előzmények is szükségesek. Voltak is előzmények. Ennek a csodának az előzményeit, ha úgy tetszik: termőtalaját azok a százak, ezrek, talán milliók, neves és névtelen emberek képezték és képezik, akik életükben úgy szolgálták népeinket, hogy hitük, elveik, emberségük mellett kitartottak, és így nevelték a gyermekeiket is.
Ez azt jelentette, tisztelt Hölgyeim és Uraim, hogy arra nevelték a felnövekvő nemzedéket, hogy nevezze nevén a jót és a gonoszt, válassza őket el egymástól, ne törődjön bele összemosásukba, vagyis próbáljanak meg honfitársaink lelkiismerettel élő emberekké válni. Vagyis ne zárkózzunk önmagunkba, ne csak saját érdekeinket és szempontjainkat tartsuk szem előtt, hanem lássuk a másik embert is. Jelentette ez a nevelés a felebaráti szeretetet, az alapvető emberi szolidaritást és azt is, hogy felelősnek érezzük magunkat a nagy közös örökségért, amit hazánk nevezünk.
Igen, tisztelt Hölgyeim és Uraim!
Ezrek, tízezrek, talán milliók. Tanárok, papok, értelmiségiek és gyermeküket nevelő, az előbb elmondottak szellemében nevelő édesanyák. Ők adták a nagy politikai változás csodájának termőtalaját. Engedjék meg, hogy felhasználjam ezt a mai alkalmat arra, hogy két tévhitet megpróbáljak eloszlatni, vagy ha ez nem is sikerül, legalább a magam külön bejáratú véleményét e két tévhittel kapcsolatban megosszam Önökkel.
Az egyik tévhit arról szól, hogy Magyarországon nem volt tömegmozgalom, és nem volt tömegnyomás, amely a politikai változásokat akarta volna kikényszeríteni. Most itt a húszéves évforduló kapcsán olvastam a visszaemlékezéseket. Időnként még saját harcostársaim – igaz, abban az időben más párthoz tartozó harcostársaim – is adnak nagy nyilatkozatokat, amelyben azt mondják, hogy hát, tulajdonképpen itt az elitek kiegyezése jelentette az egyetlen és döntő mozzanatot az átmenetben. Én ezzel nem értek egyet. Sőt, nemcsak, hogy nem értek egyet, mert ez kevésbé érdekes, az emlékeim is mást hoznak elém. Én arra emlékszem, hogy 1988-tól kezdődően volt négy nagy tömegmegmozdulás Magyarországon, amelyek nélkül az átmenet nem olyan lett volna, amilyen lett. Ha ezek a tömegmegmozdulások nem lettek volna, az átmenet időtartama, dinamikája és minősége is más lett volna. Ha csak az elitekre bízták volna az emberek az átalakulást, ha alulról nem adtak volna világos jelzést mind a pártállami, mind az ellenzéki eliteknek, ha szabad így fogalmaznom, hogy mik az elvárások, akkor az átalakulás nem így történt volna meg.
Emlékezzünk csak! Meg sem lehetett volna jobban tervezni. Tehát utólag majd lehet, hogy valaki úgy írja meg, hogy meg is volt ez tervezve, de én, aki ott voltam akkor, az események forgatagában, pontosan tudom, hogy ez egyáltalán nem így történt. Tehát emlékezzünk rá, hogy pontosan azokat az érzelmeket mozgatták, és az érzelmeken keresztül azokat a társadalmi, politikailag aktív csoportokat érték el ezek a tömegmozgalmak, amelyek egyébként részt tudtak venni mintegy állampolgári szereplőként az átalakulás nagy folyamatában. Az első a nemzeti érzés, amelynek Magyarországon mindig különleges jelentősége van. Én úgy emlékszem, 1988-ban a százezret is meghaladó volt azoknak az embereknek a száma, akik az erdélyi falurombolással szembeni tüntetésen részt vettek. Aztán arra is jól emlékszem, hogy voltak olyanok, akik március 15-én pedig a Parlament előtt sok-sok tízezren gyülekeztek össze, vonultak végig a városon a 48-as hősök emlékét fölidézve követelvén a polgárosodást és a polgári szabadságjogokat. Aztán én emlékszem arra is, amikor a zöldek mozdultak meg, tehát a környezettudatos polgártársaink mozdultak meg, és a bős–nagymarosi vízlépcső megépítése ellen szerveztek élőláncot, sőt tömegtüntetést is Budapesten. És aztán itt van persze az erkölcsi fordulat kitapintható, beazonosítható momentuma: 1989. június 16. Hát igaz, hogy mi mondtunk beszédeket, szó se róla, mondhatjuk ilyen szempontból, hogy az elit képviselői álltak ott a koporsó mellett a pártállami, az akkori kormányzati hatalom részéről, talán Pozsgay Imrére és Németh Miklósra is emlékezhetnek az itt ülők. Na de hát ennek a napnak nem mi voltunk a főszereplői, még csak nem is a koporsók, még csak nem is a korábban kivégzett mártírok, hanem az a ki tudja pontosan mennyi, talán kétszázezernyi ember, aki ott állt a Hősök terén. Nem beszélve azokról a milliókról, akik ugyan nem álltak a Hősök terén, de a televízión keresztül bizony követték az eseményeket.
Azt mondani tehát, hogy a magyar átmenetből a magyar nép kimaradt volna, hogy semmilyen jelét sem adta volna annak, hogy ő milyen típusú változást akar, és milyen sebességű változást akar, én úgy gondolom, hogy félreértelmezés vagy talán tévedés azok részéről, akik ebben a formában írják le az akkori eseményeket. Igenis a magyar népnek volt része abban, ami történt, igenis volt része, és van felelőssége, és vannak érdemei abban, hogy ami történt, gyorsan történt, és vannak érdemei abban, hogy ami történt, az békésen történt. Nem azért volt a magyar átmenet békés, mert mi, Pozsgay Imre, Németh Miklós vagy jómagam éppen így akartuk. Hogy pontosan mit akartunk, az egy külön történet. Azt hiszem, hogy leginkább békét akartunk, mármint békés átmenetet, emberáldozat nélküli politikai változást akartunk. De hogy ez bekövetkezett, annak az érdemei nem elsősorban a mi környékünkön keresendő, hanem a több millió magyar háza táján, akik szintén gyors, átható, mély változásokat akartak, és közben nem akartak lemondani a békéről, nem akartak lemondani egyetlen honfitársunk életéről sem, és keresték az átmenet békés útját. De ez is elsősorban a magyar választópolgároknak köszönhető, nem pedig az egymással tárgyalásokat folytató, merőben különböző karakterű politikai eliteknek.
Tisztelt Hölgyeim és Uraim!
A másik tévhit, amellyel időnként találkozni szoktam, úgy hangzik, mintha sokan azt gondolnák, hogy a világpolitika kedvezése, az elszánt reagani politika és a szovjet birodalom meggyengülése, mondjuk úgy, hogy a gorbacsovi peresztrojka önmagában eldöntötte azt, hogy Kelet- és Közép-Európában demokratikus államok és nemzetek jöjjenek létre.
Tisztelt Hölgyeim és Uraim!
A dolog nem így áll. Mert ha ez igaz lenne, akkor a közép-európai országokban a fennálló diktatórikus rendszer konzerválódhatott volna, legfeljebb szovjet befolyás nélkül. Ha úgy tetszik, a puskacsövön a vörös szalagot föl lehetett volna cserélni piros-fehér-zöld pántlikára. Ha ez igaz lett volna, akkor a mai formájában nem alakult volna ki demokrácia. Azonban a magyarok, a közép-európai népek nem egyszerűen szabadságot akartak, demokráciát is akartak. Vagyis, tisztelt Hölgyeim és Uraim, igenis volt jelentősége annak, hogy mit akarunk, és amikor külső befolyástól mentessé vált az életünk, valamilyen okból mindannyian szabadságot és demokráciát garantáló politikai rendszert akartunk. Ezért igenis van jelentősége a népakaratnak, ebből a szempontból is.
Tisztelt Hölgyeim és Uraim!
Európa politikai térképét könnyű átrajzolni. Könnyű, elég, ha kivonulnak az oroszok. A vasfüggöny vonalát egy iskolás gyerek is ki tudja radírozni. De megtenni a szükséges változásokat és meglépni mindazt, ami egy valódi demokratikus átalakuláshoz elvezet, azért valamivel több kell. Ehhez kell elképzelés, egyéni bátorság, és kell hit is. Európa keleti térfelét negyven év szocialista zsákutcája kétségkívül visszavetette, rendkívüli mértékben visszavetette szerves fejlődésében. De abban, hogy ez alatt a negyven év alatt megőriztük eszményeinket: szabadság, függetlenség, és figyelvén Európa boldogabbik felére, mármint a Nyugatra, tudtuk azt is, milyen útra kellene lépnünk, mármint ha megszabadulunk az elnyomástól, nos, ebben rendkívüli szerepe van a hit és civil kurázsi nélkül létrejönni nem is tudó mozgalmaknak, nevezzük úgy: civil mozgalmaknak. Azoknak a megmozdulásoknak, azoknak a csendes közösségeknek, amelyek jelzőtüzekként világítottak a diktatúra sarkköri éjszakájában. Ilyen volt a keletnémetek ’53-as felkelése, a magyar 56-os forradalom és szabadságharc, ilyen volt a prágai tavasz, ilyen volt a nyolcvanas években a lengyel Szolidaritás kiterjedt mozgalma és a kevésbé hangos, csendes ellenállás formái is egyházi közösségekben, polgári, baráti körökben. Mind-mind ilyen közösségek voltak. Ebbe természetesen beletartozik az a testvéri segítség is, amit a vasfüggöny másik oldaláról kaptunk, leggyakrabban persze egyházi alapon, és nemcsak az 56-os menekültek idején, hanem utána is hosszú-hosszú évtizedeken keresztül.
Tisztelt Hölgyeim és Uraim!
Ezért mondhatjuk azt, hogy nálunk a lelki-erkölcsi értelemben véve a rendszerváltozás 1989. június 16-án kezdődött vagy ment végbe, amikor az ’58-ban kivégzett 56-os miniszterelnököt, az egykori kommunistát, Nagy Imrét több mint harminc év után tisztességgel eltemettük. Önök is emlékezhetnek rá: volt, aki reménnyel, volt, aki félelemmel eltelve követte az akkori eseményeket. Polgárok, akik ott álltak a téren, vagy ott ültek a televízió előtt, lehet, hogy nem is tudták, csak érezték, s jól érezték, ha így volt: amíg halottainkat, az áldozatokat tisztességgel el nem temetjük, addig nincs lehetőség az újrakezdésre. Ez nem politika, ez nem párthovatartozás és nem ideológia kérdése. Amíg a kizökkent erkölcsi életet a helyére nem tesszük, vissza nem ütjük, vissza nem billentjük, addig semmilyen politikai változás és megújulás nem indulhat el. Amíg a halottainkat és az áldozatokat tisztességgel el nem temetjük, addig nincs lehetőség az újrakezdésre. Ez közös felismerés volt Magyarországon, függetlenül attól, hogy a politikai vitákban ki, hol, melyik oldalon vett részt. Mint egy villám fényénél, egy pillanatra világossá vált, hogy mi a múlt, és mi a jövő. Halál, születés, újjászületés. Meggyőződésem, hogy a nemzet ilyen katartikus pillanatokban születik, illetve léte ilyen pillanatokban erősödik meg, ilyen pillanatok által születik újjá. Azokban a napokban, akikben volt hit, azokban a percekben, amikor az aktus lezajlott, akikben volt hit, azok megtisztulhattak, és átélhették a megújulás csodáját. Németország polgárai is átéltek ilyen csodálatos pillanatokat húsz évvel ezelőtt, amely erőt és kitartást adott a jövendő küzdelmekhez, megtisztította és átformálta őket.
Tisztelt Hölgyeim és Uraim!
Azért idéztem föl mindezt, mert meggyőződésem, mert egy új rend építése, a diktatórikus rendszer valódi átalakulása nem valósulhat meg, ha ezeket a katartikus pillanatokat nem ragadjuk meg újra és újra. Ha nem tudjuk megbecsülni azt a szabadságot, amit akkor kivívtunk, ha nem tudunk örülni annak, amire mindig is vágytunk, és húsz évvel ezelőtt el is értük, akkor meg fog jelenni sorainkban, meg fog jelenni közöttünk, polgárjogot nyer az országban a relativizmus. Akkor relatívvá lesz a különbség szabadság és diktatúra között. Ezért kell a demokráciában meggyőződésem szerint azokra az értékekre építenünk, amelyek a diktatúrában megtartottak bennünket. A mi dolgunk, a felszabadult népek dolga, hogy az európai architektúrában megjelenítsük ezeket az értékeket. Azokat, amelyek megtartottak bennünket a diktatúrában, és amelyre a demokráciát is építeni lehet. Úgy, mint az emberi szolidaritás, a keresztény hit és az emberi méltóság tiszteletben tartása, illetve az erre épülő politika.
Európa ma olyan világ, ahol demokratikus politika uralkodik. A demokratikus politika pedig a többség felhatalmazásán nyugvó közéleti rendszer. Vagyis a demokratikus politika arról szól, hogy többséget teremtünk azon törekvések mögé, amelyet képviselünk. Legalábbis így van ez, amennyiben komolyan gondoljuk, hogy hivatásunk az emberek életének jobbá tételében áll, és ezt a hivatást nem akarjuk elveszíteni. A közéletben és leginkább a politika világában többség nélkül az ember erőfeszítései a legjobb esetben is csak tiszteletre méltóak, és valljuk be, kevésbé eredményesek. Persze a többséget lehet tévesen, a politika végső céljának is tekinteni, így értelmezni. Mi azonban a munka szükséges és elkerülhetetlen eszközét látjuk a többségben. A többség, bármilyen szilárd alapja is a demokráciának, számunkra, rendszerváltásban részt vett politikusok számára önmagában sohasem lehet elegendő. A többség önmagában nem érték. Azt nem állítom, hogy nem jól eső érzés, azt nem állítom, hogy egy többség összegyűjtéséből fakadó győzelem nem ad az embernek energiát, de önmagában a többség megszerzése, tisztelt Hölgyeim és Uraim, kevés, legalábbis azoknak, akik a rendszerváltáskor léptek a politika színpadára. Hogy miért kevés, engedjék meg, hogy ennek magyarázataképpen ide idézzek egy ma élő nagy, talán legnagyobb német személyiséget. Ő ezt így fogalmazta meg: „A szabadság csak akkor őrizheti meg méltóságát, ha hű marad erkölcsi alapjához és erkölcsi küldetéséhez. Egy olyan szabadság, amelynek egyetlen célja a szükségletek kielégítésének biztosítása, nem lehet igazi emberi szabadság, ez csupán állati nívóra korlátozódik. Az individuum tartalom nélküli szabadsága saját magát szünteti meg, mivel az egyén szabadsága csupán a szabadságok rendszerében lehet életképes. A szabadságnak szüksége van közösségi tartalomra, amit mint az emberi jogok biztosítását határozhatunk meg. Másként kifejezve, a szabadság fogalmát két további fogalommal kell kiegészíteni, és ezek a jog és a jó.”
Tisztelt Hölgyeim és Uraim! Tisztelt Kaiser elnök úr!
Mi Kelet- Közép-Európában a szabadság, a jog és a jó összetartozására akarjuk építeni egész Európa jövőjét. Ha a többséget erre használjuk, megérdemeljük a többséget, ha nem, akkor azt érdemeljük meg, hogy elveszítsük.
Tisztelt Hölgyeim és Uraim!
Engedjék meg, hogy végül kifejezzem, bízom benne, hogy németek és magyarok a következő húsz évben is sok jó szövetséget fogunk majd kötni ezért az ügyért, vagyis hogy a szabadság, a jog és a jó összetartozzon Európában.
Kívánom mindannyiunknak, ne felejtsük el, ne hagyjuk, hogy elfelejtessék velünk 1989 fordulatának történelmi üzenetét. Legyünk büszkék erre a változásra! Legyünk büszkék arra, amikor népeink, a német és a magyar nép legszebb arcát mutatta a világnak. Adjunk hálát, hogy minden nehézség ellenére részesei lehettünk saját életünkben az isteni gondviselés történelmi megnyilvánulásának. Adjunk hálát, hogy tanúi lehettünk, saját fülünkkel hallhattuk, amikor Európa lelke nemet mondott a megosztottságra, mert a lélek oszthatatlan, és ezért nem szereti, ha kettéosztják, határok és vasfüggönyök közé kényszerítik. Ő azt szereti, ha megsokszorozhatja magát, és betöltheti az emberi közösségeket. 1989-ben Európa lelke kibújt az őt gúzsba és bilincsbe kötő szorítás alól, és megmutatta, hogy közel ötvenévnyi nyomorúság és üldözöttség ellenére is szabad és eleven maradt.
Köszönöm, hogy meghallgattak!


orbanviktor.hu
