Európát a kereszténység szilárd alapjára kell építeni
2012.11.15.

            Orbán Viktor köszöntője Christoph Schönborn bécsi kardinális kitüntetése alkalmából, Budapesten.
        


	Eminenciás Urak! Excellenciás Uraim! Tisztelt Hölgyek és Urak!

	Tisztelettel üdvözüljük körünkben Schönborn bíboros urat. A mai ünnepélyes alkalom kiváló lehetőséget nyújt számunkra, hogy kifejezhessük a magyarok nagyrabecsülését és háláját a bíboros úr felé. Azt a hálánkat és nagyrabecsülésünket, amit a miatt érzünk, hogy a bíboros úr beírta magát – nevét és tevékenységét – a magyar nemzet történelmi emlékezetébe. Ennek a jeleként és bizonyítékaként adjuk át ma ezt a kitüntetést, amely az egymásra találás szimbóluma is. Ez a laudáció nem Schönborn bíboros úr életének és munkásságának éltetését célozza. Ahhoz nem laudáció, hanem konferencia volna szükséges, és nem a magyar miniszterelnökre, hanem egy méltóbb, értőbb előadóra volna szükség. Ez a laudáció egyetlen dimenzióra összpontosít, nevesül a bíboros úr és Magyarország közötti kapcsolatra.

	Tisztelt Hölgyeim és Uraim!

	A keresztény gyökereiről megfeledkező Európa hasonlatos ahhoz az emberhez, aki alap nélkül a homokra építette a házát, és jött az áradat, beleütközött ebbe az épületbe, amely az összeomlás szélére került. Ma sok felelősen gondolkodó ember közös célja az, hogy az új Európát ismét a kereszténység sziklaszilárd alapjára tudjuk építeni. Európának a válsággal való sikeres szembenézéshez tisztáznia kell saját, keresztény múltjához való viszonyát, és meg kellene szilárdítania identitását. Mi azt valljuk, hogy Európa és Magyarország számára csak akkor lehetséges gazdasági felemelkedés, ha megtörténik a lelkek és a szívek felemelkedése is. Meggyőződésünk, hogy Európának a nemzetek nélkül nincsen szíve, a kereszténység nélkül pedig nincsen lelke. Az új Alaptörvényünk éppen ezért kezdődik nemzeti imádságunk első sorával: „Isten, áldd meg a magyart!” Ezért szögezzük le Magyarország új Alaptörvényében, hogy a kereszténység nemzetmegtartó erő, és a család, valamint a nemzet képezik a társadalmi együttélés alapjait. Leszögezzük, hogy a hit, a szeretet és a hűség az emberi együttélés legfontosabb kötőanyagai.

	Tisztelt Hölgyeim és Uraim!

	Az Európa és benne Magyarország jövőjével kapcsolatos viták során rendkívüli jelentősége van annak, hogy élnek Európában olyan emberek, akik nemcsak értik célkitűzéseinket, hanem nyíltan közösséget is vállalnak némely törekvéseinkkel. Schönborn bíborosra a Magyarország elleni támadások idején mindig barátként számíthattunk. Ő nem azt kereste, hogy mit lehet kifogásolni a magyar Alaptörvényben, hanem éppen arra mutatott rá, hogy a szekularizált Európában milyen értékeknek akarunk újra hangot és súlyt adni. Mindeközben a bíboros úr tevékeny alakítója a zsidó–keresztény, illetve a nyugati és a keleti kereszténység közötti párbeszédnek. Külön öröm számunkra, hogy bíboros urat, Erdő Péter bíboros-hercegprímással együtt alig három hete a Püspöki Szinódus Állandó Tanácsának tagjává választották. Ez azt a reményt jelenti számunkra, hogy további együttműködésre is alkalom nyílik majd. Szeretnék emlékeztetni arra is, hogy idén Mindszenty bíboros úr emlékének adózva Schönborn bíboros úr a Bécsben rendezett Mindszenty-kiállítás védnöke volt. Mindszenty bíborosnak, a remény apostolának élete összekötő kapocs a magyar és az osztrák egyház között, örökségéhez mindkét ország hívei tisztelettel fordulnak. Mindezek alapján nagy örömömre szolgál, hogy a köztársasági elnök úr indítványa alapján Christoph Schönborn bíboros úrnak, bécsi érseknek a közép-európai katolikus összefogás előmozdításáért, a Magyarország melletti határozott kiállásért és Európa keresztény gyökereinek következetes védelméért a Magyar Érdemrend Nagykeresztjét adhatjuk ma át.

	Isten éltesse, Bíboros úr!


orbanviktor.hu

	 
