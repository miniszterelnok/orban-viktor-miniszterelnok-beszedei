Állami kitüntetést adott át José María Aznar volt spanyol kormányfőnek Orbán Viktor
2014.10.15.

            Orbán Viktor köszöntője José María Aznar kitüntetési ünnepségén 2014. október 15-én Budapesten.
        


	Tisztelt Hölgyeim és Uraim! Tisztelt Miniszterelnök Úr!

	A kitüntetést egy személynek adjuk, de mindig kifejezi a nagyrabecsülésünket az ország iránt is, amit képvisel. Szerencsés dolog, amikor egy nemzetről és egy személyről őrzött képzeteink összetalálkoznak a gondolatainkban. A magyarok a spanyolokkal szemben elfogultak, csak a jó tulajdonságaikat látjuk. Mi Spanyolországról azt gondoljuk, hogy lovagias, nagyvonalú, barátságos, de erős ország. Aznar miniszterelnök úr ezeket a tulajdonságokat testesítette meg az európai politikában. Ezek a szavak már kimentek az európai divatból: nagyság, becsület, elkötelezettség; Aznar miniszterelnök úr ezeket a tulajdonságokat képviselte és képviseli Európában. Arra kérlek, Miniszterelnök úr, hogy egy személyes megjegyzést is engedj meg nekem. A nagyságról szoktunk olvasni a történelemkönyvekben, de nagyon ritkán adódik meg, hogy az ember testközelből láthassa. Most, amikor néhány mondatban méltatlak Téged, akkor a személyes, testközeli tapasztalataimat osztom meg a jelenlévőkkel. Magyarország ezt a kitüntetést most egy államférfinak fogja átadni, aki azt a példátlan bravúrt hajtotta végre, hogy a kilencvenes évek közepén létrehozta Európa talán legmeghatározóbb modern néppártját, létrehozott egy modern jobboldali politikai közösséget és egy modern néppárti Spanyolországot. Évekig dolgozhattunk együtt, pontosan láttam és értettem, hogy egy európai államférfival állunk ma szemben. Egy olyan államférfival állunk most szemben, aki még emlékszik arra, hogy az Európai Unió alapja a nemzetekben található. Egy olyan embert tüntetünk ki, aki tudja, hogyha nincsenek nemzetek Európában, akkor nem lesz Európai Unió sem. Aznar miniszterelnök úr Magyarország barátja, s ez különösen is indokolja ezt a kitüntetést. Mindig is támogatta Magyarország NATO- és európai uniós tagságát. Ebből is látszik, hogy egy európai horizontú államférfi a vendégünk, mert voltak szűkkeblű politikusok is Európában, akik azért nem voltak lelkesek az unió bővítése miatt, mert esetleg utána a saját országuk pénzügyileg új helyzetbe került volna, de Aznar miniszterelnök úr túltekintett ezeken a kérdéseken, és velünk egyetértőleg világossá tette, hogy Közép-Európa nélkül nincs egységes Európa.

	Tisztelt Miniszterelnök Úr!

	Európa jövője homályos. Tisztázásra, a szándékok és a lehetőségek tisztázására van szükségünk, s ez csak szellemi természetű vitákon keresztül lehetséges. Nem vagyunk olyan gazdagok, hogy nélkülözhessük a miniszterelnök úr meglátásait. Biztos vagyok abban, hogy Európa jövőjének alakításában Aznar miniszterelnök úr gondolatai még szerepet fognak játszani, ezért amikor átadom ezt a kitüntetést, az egyszerre elismerés, köszönet és biztatás.
	 

	miniszterelnok.hu
