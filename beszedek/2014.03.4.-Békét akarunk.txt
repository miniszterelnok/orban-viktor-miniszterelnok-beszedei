Békét akarunk
2014.03.4.

            Orbán Viktor sajtónyilatkozata az ukrán válsággal kapcsolatban.
        


[Mészáros László kérdése (Magyar Televízió): A hét második felében ülésezik az Európai Néppárt. Miniszterelnök úr milyen álláspontot képvisel ott Ukrajnával kapcsolatban?]

	Az is érdekes, mi lesz majd az Európai Néppárt csütörtökön és pénteken esedékes dublini tárgyalásain, de szerintem ennél fontosabb, hogy csütörtökre összehívták az Európai Unió tagországainak miniszterelnökeit egy rendkívüli ülésre, ahol Ukrajnával fogunk foglalkozni. Ott nekem az lesz majd a dolgom, hogy a magyar álláspontot képviseljem. A magyar álláspontot Önök ismerhetik, de azért talán helyes, ha most megismétlem. A számunkra ebben az egész konfliktusban a legfontosabb a magyarok biztonsága, ideértve a Magyarországon élő magyarokat és a Kárpátalján élő magyarokat. Ez az a szempont, ahonnan vizsgáljuk az eseményeket. És a külügyminisztert azért küldtük el Kárpátaljára, hogy tegye világossá a magyarok előtt, hogy a Kárpátalján élő magyarok számíthatnak ránk. A második magyar érdek, amely szerint alakítjuk a lépéseinket, az Ukrajnára magára vonatkozik. A magyar érdek, hogy Ukrajna egy demokratikus állam legyen. Mi demokratikus Ukrajnát akarunk. Olyan Ukrajnát, amelyben biztonságban és otthon érezhetik magukat Ukrajna állampolgárai, ideértve a kisebbségekhez tartozó állampolgárokat, tehát a magyarokat is. Ezért a nyelvtörvény eltörlését Magyarország nem fogadja el, azt illegitim döntésnek tartjuk, és ragaszkodunk ahhoz, hogy a magyarokat megillető jogok ne csorbuljanak az ukrán változások eredményeképpen.

	Ami a helyzet megoldását illeti, a magyar álláspont a tárgyalásos megoldás. Van egy nyilvánvaló helyzet; Ukrajnát keletről Oroszország határolja, nyugatról pedig az Európai Unió. Ebből következik, hogy Oroszországnak és az Európai Uniónak tárgyalnia kell. Mi azt gondoljuk, hogy a háború egyetlen alternatívája a tárgyalás. Mi tárgyalást akarunk és nem fegyveres konfliktust, békét akarunk és nem vért. Ehhez pedig az kell, hogy a két fél, az Európai Unió és Oroszország tárgyaljon. Ezen túl azt is képviselni fogom majd Brüsszelben, hogy az Európai Uniónak azonnal válaszlépést kell tennie az orosz katonai megmozdulásokra. A válaszlépés nem lehet katonai természetű. A válaszlépésnek határozottnak, azonnalinak és integrációs természetűnek kell lennie, az erre vonatkozó javaslatainkat pedig majd megtesszük Brüsszelben. Egyúttal azt javaslom, illetve kérem, arra hívom föl a magyar politikusokat, hogy tartózkodjanak a felelőtlen nyilatkozatoktól és a felelőtlen magatartástól. Ez egy éles helyzet, és itt elsősorban a magyar érdekek előtérbe helyezésére, hidegvérre és megfontoltságra van szükség. Ennek jegyében fogom majd képviselni a magyar álláspontot is Brüsszelben.
	 

miniszterelnok.hu
