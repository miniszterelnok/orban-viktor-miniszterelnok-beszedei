Cél az önálló kormányzás
2009.07.11.

            Beszéd a Fidesz Országos Választmányának ülésén, Budapesten.
        


Tisztelettel köszöntök mindenkit!
Üdvözlöm az új Országos Választmány tagjait, és azt javaslom, hogy rögtön az elején az egyik legfontosabb ügyrendi napirendi pontunkon essünk túl: nincs ülés levezető elnök nélkül. Szerintem válasszunk levezető elnököt. Javaslom, hogy a parlament alelnökét, Ildikót válasszuk meg az ülés levezető elnökéül, és foglalja el a helyét, hogy utána szervezett rendben haladhassunk tovább. Aki egyetért, kérem, hogy emelje föl a kezét. Köszönöm szépen! Ildikó, kérlek, akkor segíts nekem.
Az ülés napirendjét korábban elnökség már megtárgyalta; javaslatot tettünk, előkészítettük, Ildikó ezt majd ismertetni is fogja. Az Országos Választmány tagjai után engedjétek meg, hogy én is gratuláljak Palinak és Palin keresztül az Európai Parlamentben dolgozó minden képviselőnknek! Nemcsak azért, mert sikeres választási kampány van mögöttünk, és szép eredményt értünk el, hanem azért is, mert úgy tűnik, hogy az előző évben, illetve az előző öt esztendőben végzett munka meghozta gyümölcsét Brüsszelben is. Kétségkívül legfontosabb érv persze a Brüsszelben dolgozó képviselőink mögött az az 57 %, amilyet még az Európai Parlament történetében nem láttak, de azért kellett még, nyomott még a latban az az ötéves munka is, amit Szájer József vezetésével végeztünk az elmúlt időszakban. Ezért mondhatjuk el, ennek a munkának is következtében mondhatjuk el azt, hogy a Fidesz elfoglalta az Európai Néppárton belül, általában az Európai Néppárt parlamenti családján belül azt a helyet, amelyet talán kiérdemeltünk, de amely mindenképpen tekintélyesebbnek tűnik, mint amilyen Magyarország, és azon belül a Fidesz politikai súlya. Hiszen ne feledjük el, hogy az Európai Néppártban adunk egy alelnököt, az Európai Néppárt parlamenti frakciójában adunk egy frakcióvezető-helyettest, és az Európai Parlamentben adunk egy házelnök-helyettest. Azt gondolom, hogy Magyarország méretét, azon belül a Fidesz méretét figyelembe véve, ez messze a súlyunk, és talán erőnk fölötti elismerés is. Ha esetleg valóban kiérdemeltük ezt a néhány jelentős és magas megbízatást, akkor ezt csak azzal magyarázhatjuk, hogy egy olyan európai parlamenti választási kampányt végeztünk, amely valóban meglepett mindenkit Európában.
Egyúttal egy Magyarországon gyakran előkerülő vita végére is pontot tehetünk, illetve egy könnyű válasz lehetőségét kaptuk meg. Hiszen amikor a baloldali riválisaink – nyilván a saját házuk táján nincs miért söprögetni – rendszeresen velünk foglalkoznak, és megkérdőjelezik a Fidesz úgymond igazi európai elkötelezettségét, akkor csak a kalapunkat meg kell emelni, és azt kell mondani, hogy jelentem, Európai Néppárt-alelnök, európai parlamenti frakció-helyettes, európai parlamenti alelnök, és Európa-rekord tartó az Európai Választásokon. Nálunk többet soha senki Európában nem tett azért, hogy az Európai Néppárt erős legyen, és dominánssá váljon az Európai Parlamenten belül. Ennyit a Fidesz európai elkötelezettségéről. Azt gondolom, hogy ezt a fejezetet most öt esztendőre mindenképpen lezárhatjuk.
Tisztelt Hölgyeim és Uraim! Tisztelt Országos Választmány!
Szeretnék gratulálni az Országos Választmány itt lévő, megválasztott tagjainak is. Remélem, mindenki tudatában van annak, hogy mire vállalkozott. Ugyanis az Országos Választmány tagjának lenni a következő egy évben sok minden lesz, de fáklyásmenet biztosan nem. Ennek a testületnek ugyanis komoly felelősséget, férfias bátorságot és elszántságot kell majd mutatnia a következő egy évben, persze úgy, hogy közben legyen jókedély, derű, meg tiszta fej is, ezért van, hogy a férfiak mellett azért hölgyek is találhatók az Országos Választmány tagjai között. Ugyanis, nem túlzok, kedves Barátaim, az Országos Választmányunk az egyik legfontosabb láncszeme a választási gépezetünknek. Márpedig országgyűlési választások lesznek. Hogy pontosan mikor, azt még mindig nem tudjuk. Eddig azt hittük, hogy ezt majd el fogják dönteni azok, akik ma a parlament többségét adják, de úgy látom, ez nem így van, hanem amikor szétesnek, akkor lesz majd előrehozott választás vagy új választás. De ebben a pillanatban a szétesés jelein kívül, illetve annak az egyre gyorsuló ütemén kívül mást még nem látunk.
Mindenesetre az Országos Választmányunknak arra kell készülnie, hogy hamarost országgyűlési választások lesznek. Az Országos Választmány pedig a mi belső parlamentünk. Listákat kell állítani, jelölteket kell állítani, a Szövetségünket föl kell készíteni a választási küzdelemre, és ha kell, akkor egynémely nehéz és kiélezett helyzetben pedig komoly politikai döntéseket is kell majd hoznia ennek a testületnek. Ezért mondtam, hogy remélem, mindannyian tudatában vagytok azoknak a feladatoknak, amelyek választmányi tagokként Rátok várnak.
Ami Magyarország politikai helyzetét illeti, az a helyzet, amelyben megkezdi a munkáját ez a testület, röviden úgy összegezhető, hogy nem baleset, nem választási baleset történt június hetedikén, hanem egy új politikai szerkezet jött létre Magyarországon, amely már régóta formálódott a mélyben, de most emelkedett fölszínre. A kétpólusú politikai rendszer helyett egy centrális politikai rendszer látszik kiépülni Magyarországon, amelynek a lényege az, hogy egy kormányképesnek tűnő, egy kormányképes politikai erő létezik a színpadon. És ezt nem csak ennek az egyetlen erőnek a fölkészültsége, nem csak a tapasztalata indokolja, hanem elsősorban az, és ez is hozta létre ezt a helyzetet, hogy egyetlen erőben bíznak az emberek. Egy politikai rendszer nem attól hárompólusú, négypólusú, kétpólusú vagy éppen centrális, mint ami felé most tartunk, hogy a pártok hogyan döntenek, hanem az dönti el egy politikai rendszer szerkezetének milyenségét, hogy az emberek hány politikai erőben bíznak. És ma csak egyetlen politikai erőben van bizalom, egyetlen politikai erő iránt van elegendő bizalom, mármint elegendő bizalom ahhoz, hogy jó kormányzást tudjon biztosítani Magyarország számára. Úgy látnak bennünket az emberek – szerintem nem is tévednek –, hogy mi vagyunk azok, akik meg tudjuk állítani Magyarország süllyedését, és mi vagyunk az az egyetlen politikai erő Magyarországon, amelyik Magyarországot a mai helyzetéből ki tudja billenteni, és el tudja indítani a felemelkedés útján.
Én személy szerint tisztában vagyok a feladat súlyával, s miután önkormányzati küzdelmekben edződött harcosok előtt beszélek, ezért azt föltételezem, hogy a feladat súlyával Ti is tisztában vagytok. Azt is tudhatjátok, hogy ekkora feladatnak csak biztos lábakon állva lehet megfelelni. Ez a biztos láb, ha úgy tetszik: ez a nem remegő kéz, ez a világos iránytű pedig nem más, mint egy remek dokumentum, amely a „Fundamentumok” címet viseli, és amely eddig méltatlanul kevés figyelmet kapott. Ezt nem csak mint mellőzött szerző mondom, bár kétségkívül  az irodalmi kudarcok nem tesznek jót az ember politikai önbizalmának sem, de ez az a dokumentum, amelyet azért hozok itt ismét a figyelmetek középpontjába, mert ezt a kongresszusunk elfogadta. Itt egy olyan dokumentumról beszélünk, amelyet a legutóbbi Fidesz-kongresszus elfogadott, amelyet én, mint pártelnöki programot terjesztettem a kongresszus elé, írásban is megkaphattátok. Talán ha szerencsénk van, itt is meg fogjátok majd kapni, és amely tartalmazza azt a tizenkét pontot, amely Ránk vonatkozik. Tehát nem Magyarországra, az egy másik program, hanem ránk. Arról szól, hogy mi a Fidesz, milyen lábakon áll, mi az a néhány biztos láb, mi az iránytű, amely mentén a Fidesz a munkáját a következő két évben, amíg az én elnöki mandátumom tart, majd végezni fogja. Javaslom, hogy ezt azért legalább az Országos Választmány tagjai tüntessék ki a figyelmükkel, olvassák el, és számos felesleges, sehova sem vezető vagy vargabetűket eredményező vitát tudunk megtakarítani, tekintettel arra, hogy ezek a tételek kongresszusi jóváhagyást élvező tételek, még hogyha egyébként egyik-másik mögött hosszú-hosszú esztendők belső vitái is ott húzódnak. Én ezek közül a pontok közül – tizenkét, a következő két évre szolgáló öndefiníciónk közül – csak néhány pontot szeretnék megemlíteni és a figyelmetekbe ajánlani.
Az első és talán a legtöbbet emlegett kérdés, mert a magyar belpolitikának az a természete, hogy az országról keveset, ellenben a pártok helyéről, meg egymáshoz való viszonyáról sokat szoktak elmélkedni, egyik legfontosabb pont, amit szeretnék a figyelmetekbe ajánlani, így hangzik: „A Fidesz megcélozza a saját program alapján álló önálló kormányzást, mint eddig, ezután sem köt koalíciót a kommunista diktatúra utódpártjával – fiatalabbak számára zárójelben: MSZP – és a szélsőségekbe hajló jobboldali pártokkal”. Ez azt jelenti, kedves Barátaim, feketén-fehéren, hogyha lesz olyan kormány, amit én fogok vezetni, abban nem lesz sem MSZP-s, sem jobbikos. Fehéren-feketén ez itt ezt jelenti.
Ez a program továbbá világossá teszi azt is, hogy a Fidesz a törvény és a rend pártja, és ebben nem ismer alkut. Világossá teszi, hogy a Fidesz a családok támogatója, a gyermekek és a fiatalok védelmezője, a demográfiai lejtmenet ellenfele. Szeretném megjegyezni, hogy a készülő nagy kormányzati programunk középpontjában éppen a demográfiai lejtmenet fölszámolását tűzzük majd ki – szándékom szerint – legfontosabb célként. És a Fidesz a munka pártja, a teljesítmény és a vállalkozó szellem pártfogója is. Összefoglalóan mondja az utolsó lezáró pont: a Fidesz jobboldali, modern, európai néppárt.
Kedves Barátaim!
Ennyit magunkról. Ami az országot illeti. Hiszen bennünket éppen az különböztet meg a többi párttól, hogy a többi párt elsősorban – most már évek óta, de az elmúlt néhány hónapban szinte kizárólag – csak saját magával foglalkozik. Mi vagyunk az a politikai erő, ami az országgal is foglalkozik. Tehát nekünk elsősorban nem a riválisainkkal, nem is saját magunkkal, hanem Magyarországgal és a magyar emberekkel kell foglalkoznunk.
Régi történet. Ismerjük, elmondom. Ez írja le a helyzetet most Magyarországon: a boltossegéd elmegy a mesteréhez, és mondja neki, hogy reggel kinyitotta a boltot, nem volt egy fillér sem a kasszában, mit tegyen. Mire a mester: „Fiam, tedd vissza!” Ez a helyzet ma Magyarországon. Röviden és velősen. Ezt azért mondom el, mert történik itt valami, ami mellett ne menjünk el szó nélkül. A szocialisták azt találták ki, hogy az emberek érdekét szolgáló kormányzás helyett fölállítanak egy szolidaritási alapot, amibe gazdag emberek és nagy cégek fizessenek be. Ehelyett kéne visszatenni azt a pénzt, amit elloptak, mert ha azt a pénzt, amit elloptak, nem lopták volna el, nem vitték volna ki offshore cégekbe, akkor most nem kellene ilyen merőben szokatlan, európai civilizációkban merőben szokatlan, szinte példátlan módon pénzt kunyerálni jobb módúaktól a szegényebb emberek számára. De szeretném itt elmondani azt, hogy valójában ez az alap az én felfogásom szerint egy MSZP-s pártkassza. Méghozzá egy MSZP-s választási pártkassza. Ezért jó, hogy az ország nyilvánossága előtt elmondhatjuk mindenkinek, aki oda befizet: jó, ha tudja, egy MSZP-s pártkasszába, egy MSZP-s választási pártkasszába fizet be, és mi erre így is fogunk majd emlékezni, ha eljön az ideje.
Kedves Barátaim!
Ami Magyarországon ma történik, azt leginkább az „adócsalás” kifejezésével tudjuk leírni. Az adócsalásnak számtalan formája létezik. De miután ez az egyetlen olyan terület, ahol a szocialisták váratlan kreativitást mutatnak időről időre, állandóan új formák születnek. A magyar kormány – a kormány, nem az emberek – ebben, az adócsalás ügyében páratlan innovációs képességekkel rendelkezik. Hiába: a tapasztalat semmivel sem pótolható, azt nem lehet csak úgy pénzen megvenni, az embernek azokon az ösvényeken bizony végig kell járnia, ahol össze lehet gyűjteni a tapasztalatokat.
Magyarországon ma az adócsalásnak van egy új formája, ezt én politikai adócsalásnak nevezem. A kormány pedig nem más, mint politikai adócsalók gyülekezete. A politikai adócsalás az, amikor az adótörvényekkel csalunk. Van a szokásos hétköznapi adócsalás, amikor az emberek megpróbálják kijátszani az adó jogszabályokat, de van a politikai adócsalás is, amikor már magával a törvényalkotással is adót csalnak azok, akik a törvényt megalkotják.
Így fordulhat elő, ennek a csalásnak az eredménye az, hogy bejelentik, hogy adócsökkentés lesz, és a végén az adócsalás eredményeképpen a megszülető törvény adóemelést rendel el. Adócsalás, politikai adócsalás az is, amikor alkottak egy törvényt, emlékezzetek rá: volt ilyen a 2005. év végén, amikor adókat csökkentettek; lement a választás, hatályon kívül helyezték ezeket az adótörvényeket, és teljesen más adótörvényeket, immáron adóemelést tartalmazó törvényeket fogadtak el. Na, ez a politikai adócsalás.
A politikai adócsalásnak az indoka Magyarországon ma egyetlen pontban foglalható össze. Ez pedig az, hogy a kormánynak semmi sem szent, és a hatalomban maradás érdekében bármilyen csalásra, még politikai adócsalásra is képes. Nézzétek azt a kézzel fogható, könnyen érthető példát, amely a napokban bontakozik ki a szemünk előtt. Nem tudom, hogy tengernyi gondjaink közepette volt-e idő arra, hogy az offshore cégekben tartott pénzek hazahozatalára meghirdetett amnesztia ügyével foglalkozzatok. Nem tudom, feltűnt-e, hogy korábban hozott a magyar parlament szocialista többsége egy törvényt, hogy akik korábban kilopták a pénzt az országból… Nyilván elkerülték az adózást, miután még nem voltak vizsgálatok, most azt a kérdést, hogy törvényesen tették vagy törvénytelenül, ezzel egy kicsit várjunk; fogunk erre a kérdésre választ kapni, de egy kicsit várjunk ezzel. A lényeg az, hogy kilopták az országból ezt az összeget, most pedig a szocialista kormány alkotott egy törvényt, amely azt mondta, hogy haza lehet hozni, tíz százalékot kell fizetni – jegyzem: ez kevesebb, mint amit egyébként rendes adózás közepette itthon meg kellett volna fizetni. Az adócsalás egy újabb kreatív formája. Majd utána kiderült, hogy valamilyen okból ez lassabban működik a kelleténél, s most meghosszabbította a parlament ennek a határidejét.
Tisztelt Hölgyeim és Uraim!
Teljesen nyilvánvaló, hogy nem azért követnek el a szocialisták politikai adócsalást, hogy kezeljék a válságot. Nem a jó szándék vezérli őket, és nem is Magyarországnak akarnak segíteni. Azért csalnak, hogy a saját hatalmukat és a saját pénzüket mentsék. Számukra is világos, hogy ennek hamarosan vége lesz. Talán csak néhány hónapban mérhetjük a még hátralévő időt. És ha létezne még fillér, akkor az utolsó filléreket is megpróbálnák magukévá tenni a hátralévő néhány hónap alatt. Ezek után persze itt magasodik előttünk a kérdés, hogyha az ország vezetői politikai adócsalók, akkor miért kéne az embereknek nem adót csalni a maguk mindennapi életében néhány nagyságrenddel kisebb összegek esetében, komoly megélhetési nehézségekkel való küszködés közepette.
Nos, tisztelt Hölgyeim és Uraim!
A mi dolgunk az, hogy az emberek számára világossá tegyük, hogy az a tény, hogy az ország mai vezetői politikai adócsalók, nem szabad, hogy arra sarkallja az embereket, hogy maguk is zárójelbe tegyék a törvényeket, mert abban az esetben föl fog bomlani a rend, és a következő kormánynak semmi esélye nem lesz arra, hogy az életet a normális kerékvágásba visszazökkentse. Persze nyilván nem mi vagyunk az egyetlenek, akiknek feltűnt az, hogy a legutóbbi adóintézkedések az emberiesség minden szikráját nélkülözték, hiszen én nem emlékszem arra, hogy Magyarországon valaha is bekövetkezett volna az, hogy egyszerre emeljenek adót, és ezzel egy időben emeljék föl az áfát is. Tehát az, hogy egyszerre hozzák a vállalkozásokat abba a helyzetbe, hogy egyre nehezebben álljanak meg a lábukon, vagyis embereket kelljen elbocsátaniuk, majd egyébként az elbocsátott emberek számára, akik nem rendelkeznek innentől havi biztos keresettel, megemeljék az árakat az áfaemelésen keresztül, ilyen kegyetlen gazdaságpolitikára nem is nagyon emlékszem az elmúlt időszakban. Adót emelni, olyan gazdaságpolitikát folytatni, amely növeli a munkanélküliséget, és ezzel egy időben felemelni az árakat az áfán keresztül – ez semmilyen gazdaságpolitikai érv mellett sem fogadható el.
Politikai adócsalás, tisztelt Választmány, rendkívül veszélyes dolog, mert a bizalmat teszi tönkre, amely nemcsak a gazdaságnak, hanem az emberi életnek is a bástyája. Bizalom nélkül nincsen létbiztonság, nincsen barátság, nincsenek megbízható emberi kapcsolatok, egyáltalán semmi sincs, ami az ember számára emberi minőségű létet eredményezhetne. Ezért az Országos Választmányt arra kérem, hogy nézzen szembe a valósággal, erősítsük meg azt a korábbi fölismerésünket, hogy a Gyurcsány–Bajnai-korszak a letartóztatott polgármesterek, az offshore-politikusok és a rabosított titokminiszterek korszaka. Ezt a korszakot szeretnénk lezárni, és az Országos Választmány szeretném, ha magáévá tenné azt a gondolatot, hogy a sikeres válságkezelés a Gyurcsány–Bajnai-korszak végleges lezárásával kezdődik.
Ennek a korszaknak a fönntartója, az MSZP oly mértékben zsugorodik, és ezzel párhuzamosan egyébként radikalizálódik, hogy már régen nem a baloldalt képviseli, hanem csak milliárdosok belterjes baráti körét. Barátaim, az MSZP-nek már nincsen politikája. Az MSZP-nek már nincs épkézláb vezetője. Az MSZP-nek csak üzleti érdekei vannak. S ezek az érdekek tartják életben a Gyurcsány–Bajnai-korszakot. Ám ez a korszak nem fog magától véget érni, ugyanis küzdeni fognak. Ezt a korszakot le kell zárni. Valakinek le kell zárni. S nem nagyon látom, hogy rajtunk kívül ki lehetne az a valaki, aki ezt a korszakot lezárná. Na, erről a küzdelemről fog szólni a következő háromnegyed év, ami a következő választásokig – legfeljebb háromnegyed év – tart, és amely munkában Nektek oroszlánrészetek lesz.
Mint ahogy 1988-89-ben, most is készül egy terv. Nemcsak nálunk, hanem az ellenfélnél is. Most is készül egy terv, amellyel a Gyurcsány–Bajnai-korszak nemcsak ellenáll, hanem támadásba is lendülhet. Ennek a tervnek néhány pontját megismerhettük az elmúlt napokban. Most helyezik el az embereiket, most fészkelik be magukat, most építik be a kádereiket a lehető legfontosabb helyekre. Nyilvánvalóan a túlélés, a politikai és gazdasági befolyás átmentése érdekében. Az csak egy szomorú alfejezet, hogy ebben az átmentésben időnként Fidesz-tagkönyvvel rendelkezők is szerepet vállalnak. Szomorú, de hosszú távú emlékezetre méltó körülmény.
Kedves Barátaim!
Szeretném, hogy az Országos Választmány tudatában lenne annak, hogy ami előttünk áll, ez a választásig még hátralévő néhány hónap az utolsó nagy összecsapás az emberek reményei és a hatalom tervei között. Fontos, hogy tudjuk, hogy ez a küzdelem nem rólunk szól, ugyanis a lehetőség az embereké, a felelősség pedig a mienk. A Fidesznek az a dolga, az a kötelessége, hogy beváltsa a magyarok talán utolsó nagy történelmi lehetőségét. Ezért szeretnék mindenkit biztatni: nincs kiegyezés! Nincs kiegyezés. Nincs könnyű, kényelmes és sima út, nincs kipárnázott VIP-járat. Van helyette a következő háromnegyed évre harc, göröngyök, kátyú, reszkető kocsitengely, fárasztó menetelés, s aztán van az út végén győzelem. Persze, biztos van köztetek, remélem azért kevés ember, de van néhány biztosan, aki fölteszi azt a kérdést, hogy jó, jó, győzelem, de mi végre? Miféle jutalomért? Nem szeretnék mellébeszélni, hanem kertelés nélkül szeretnék válaszolni erre a kérdésre. Szóval egy olyan győzelem vár ránk az út végén, ahol ünneplés és rivaldafény helyett egy még nehezebb és még hálátlanabb munka: az ország újjáépítésének munkája vár ránk. Ez lesz a győzelmünk jutalma. A kérdés csak az, hogy elég erősek vagytok-e hozzá.
Köszönöm a figyelmet!


orbanviktor.hu
