A vidék megerősödésének három feltétele
2009.03.27.

            Beszéd a "Magyarország többre képes" vitasorozat konferenciáján, Pécsett.
        


Jó napot kívánok! Tisztelettel köszöntöm mindannyiukat! Páva Zsoltnak is köszönöm a baráti üdvözlő szavakat és mondatokat. 
Egy rövid kiegészítést talán megenged, hogy az elhangzottakhoz hozzáfűzzek, ha én pécsi lennék, nem tudnám, hány választásra készülök, merthogy azt most már egyre nehezebb lesz itt fejben tartani. Ez egy európai konferencia, és nem is kívánom ennek kereteit feleslegesen szétfeszíteni, vagy udvariatlanul áthágni, de azért ne menjünk el szó nélkül amellett, hogy itt hamarosan polgármester-választás lesz, parlamenti képviselőválasztás, európai választás, és talán előrehozott választások is hamarost. Tehát nem olyan egyszerű mindezt észben tartani. Ami a polgármester-választást illeti, messziről jött emberként természetesen óvatosan kell fogalmaznom, mert nem kívánom befolyásolni az itt élőket abban, hogy megválasszák azt az embert polgármesternek, aki ennek a városnak igazán gazdája és vezetője lehet a jövőben. De azt még a magamfajta időnként felbukkanó látogató is jól látja, hogy a város gazdáért kiált. Tehát az ember jön Budapestről be a városba, látja a falfirkákat, a rendetlenséget, a rendezetlenséget, minden azért kiált, hogy – függetlenül attól, hogy van pénz, vagy nincs pénz, mert ez nem pénzkérdés, hanem odafigyelés, gondosság meg törődés kérdése – jó kezekbe kerüljön az ügyek intézése, megbízható emberek álljanak a város élén, és végre úgy nézzen ki Pécs, úgy fogadja a látogatóit, ahogy egy ilyen gazdag történelmi hagyományú, nagy tekintélyű település tette ezt velünk mindig is, ha korábban vendégek lehettünk az Önök szép városában. Úgyhogy, Zsolt, ehhez a küzdelemhez kívánok neked sok sikert, reméljük, hogy ki fogod érdemelni az itt élő emberek bizalmát.
No, és persze lesz itt egy parlamenti választás is hamarost. Mindannyian érezzük, hogy az a bolhacirkusz, az a komédia, ami most zajlik Magyarországon, sokáig nem folytatható. Idefele jövet, a tizenhatodik miniszterelnök-jelölt esett el éppen a rádióhírek szerint, és sose gondoltam volna, hogy tényleg igaz az, amit úgy szoktunk magunk között mondani, hogy két olyan szakma van ebben az országban, amire a jelentkezők száma korlátlan. Mert mindenki alkalmasnak érzi magát, a magyar labdarúgó válogatott szövetségi kapitányának a tisztére, meg a miniszterelnökségre. Sohasem gondoltam volna, hogy az utóbbi tényleg így van, hogy lassan már mindenki alkalmasnak érzi magát erre a feladatra, vagy ha ő maga még nem is, de a legnagyobb párt alkalmasnak ken föl mindenkit lassacskán erre a pozícióra. Az szégyen, ami most velünk megesik. Azért kevés olyan széllelbélelt országot látni, amelyik az ország vezetésének a problémáját ilyen komolytalanul kezeli, mint ahogy mi kezeljük – különösen válság idején. Ha nem velünk történne, még jókat is nevethetnénk rajta. Kár, hogy rólunk szól.
De egy banánköztársaságban sem fordulhatna elő ilyesmi. Körülbelül két nap múlva előbb-utóbb valamilyen fiatal tábornok érkezne, és megköszönné a politikusoknak az eddigi munkát, és úgy, ahogy van, elküldené őket melegebb éghajlatra, merthogy az ország irányítása meg az emberek élete nem játék, amivel szórakozni lehet, és nem lehet kiszolgáltatni egy vagy két párt játékának. Magyarországon a hadsereget leépítették, ezért most ezek a tábornokok nem jönnek. Ebből is látszik, hogy minden rosszban van valami jó. De ez sokáig így nem fog menni, mert előbb vagy utóbb mindenki rá fog jönni, még a szocialisták is, hogy most már nem csak azt az ágat vágják maguk alatt, amin ülnek, hanem azt a fát vágják ki, ami mindannyiunké. Ezt előbb vagy utóbb abba kell hagyniuk, még mielőtt túlfeszítenék a húrt, és nagyobb baj nem történne. Nem fognak találni egyetlen olyan komoly embert sem, aki egy ilyen komédiában szerepet vállalna, aki elvállalna egy ilyen paprikajancsi szerepet, mint amit most felkínálnak egy leendő miniszterelnöknek. Azért ennél a jelöltek komolyabbak voltak ezidáig, mintsem hogy ilyen szégyennek tegyék ki magukat. Ebből pedig az következik, hogy ennek a végjátéknak hamarosan vége fog szakadni.
Könnyen lehet, hogy még megpróbálkoznak azzal, hogy ha nincs MSZP-SZDSZ közös miniszterelnök-jelölt, akkor majd a saját soraikból hoznak valakit. De az ország elég nagy bajban van, így hamar be fogja látni az a nagyon törékeny kis parlamenti többség, amit ideig-óráig össze lehet valahogy gereblyézni, hogy így egyetlen fontos döntést sem lehet meghozni.
Arra szeretném Önöket biztatni, hogy lelkiekben egyfelől készüljenek arra, hogy az ország nagyon nehéz helyzetben van. Nehezebb helyzetben, mint amit mondanak; a helyzet sokkal rosszabb annál, mint amit az újságokból, a rádión meg a televízión keresztül megtudhatunk. A gazdasági hanyatlás mértéke lényegesen nagyobb lesz, mint amiről beszélnek. Hogyha Németországban 7,5 százalékos a gazdasági hanyatlás – ezt jelentették be két nappal ezelőtt –, akkor ennek a Magyarországra gyakorolt hatása már önmagában is valahová a 8 százalék magasságába helyezi majd a gazdasági hanyatlás mértékét. Mindannyiunknak van emlékképe arról, hogy milyen élet volt itt 1990-ben, 1991-ben és 1992-ben, amikor megszűnt másfél millió munkahely. Tehát vannak emlékképeink arról, hogy mi az, hogy nehéz idők jönnek. Márpedig nehéz idők jönnek most Magyarországon, egyfelől erre kell fölkészülni.
Másfelől pedig fel kell készülnünk arra, hogy végre az országnak legyen, egy közbizalmat élvező vezetése; amelyik úrrá tud lenni ezeken a nehézségeken, mint ahogy egyébként a kilencvenes évek elejének nehézségein néhány esztendő alatt Magyarország úrrá tudott lenni. Olyannyira, hogy 2002-re már nemcsak úrrá lett a nehézségein, hanem a közép-európai térség vezető állama is tudott lenni. Tehát egyfelől tartsuk itt emlékezetünkben a bajt, a baj igazi mértékét, emlékezzünk erre, másfelől pedig acélozzuk meg az akaratunkat, és készüljünk arra, hogy a nemsokára bekövetkező nagy változásnak tevékeny részesei legyünk, és ha eljön a pillanat, ami szerintem közel van, minél nagyobb létszámban és elhatározottsággal vegyünk részt a választásokon.
Tisztelt Hölgyeim és Uraim!
Lesz itt egy európai parlamenti választás is, és a Fidesz azt vette a fejébe, hogy az európai parlamenti választásra készülve a legfontosabb kérdésekről konferenciasorozatot szervez. A mai napon a téma a vidéki Magyarország jövője, ehhez kapcsolódóan a magyar mezőgazdaság jövője.
Ahhoz, hogy a magyar vidék esélyét meg tudjuk becsülni, először is rögzítenünk kell azt a tényt, hogy az egész világ nem egyszerűen egy válságon megy most keresztül, hanem lezár egy korszakot, és megnyit egy egészen más karakterű új korszakot. Egy újjászülető világot fogunk magunk előtt látni, amelyben a kérdés úgy hangzik, hogy ebben hol lehet, hol lesz Magyarország helye. Ha Magyarország ki tudja jelölni a saját helyét ebben az új világban, akkor megtalálja a választ arra a kérdésre is, hogy a magyar vidéknek hol lehet helye ebben. A legfontosabb, hogy Magyarországnak ma nem válságkezelésre van szüksége.
Nem egyszerűen arról van szó, amit már látott az európai kultúrtörténet korábban, hogy volt egy társadalmi berendezkedés, az válságba került, a hibáit kijavították, és minden folytatódott lényegében úgy, ahogyan kinézett, még mielőtt válságba került volna. Mert azok az idők, amiket most élünk, jellegükben mások: most lezárul egy korszak. Az, ami a válság után, a mostani zűrzavaros periódus után majd kibontakozik a szemünk előtt, egy másik világ lesz. Éppen ezért Magyarországnak nem a válság kezelésével kell foglalkoznia, hanem ennek az új világnak a megértésével, és az arra való fölkészüléssel. Vagyis a kérdés nem a válság, a kérdés Magyarország jövője. Természetesen, ha csak válságkezeléssel fogunk foglalkozni, akkor Magyarország nem tud felkészülni arra a korszakra, amely már itt kopogtat az ajtón. A puszta válságkezelés egy reménytelen zsákutca. Ugyanazok próbálkoznak vele, akik a válságot előidézték, ugyanazzal próbálkoznak, ami a válságot előidézte, és ugyanazt azt elkorhadt rendszert akarják újraépíteni, amit felmondtak a szolgálatot. A dolognak az a lényege, hogy végül is új építőkre, új eszközökre van szükség, és a megroggyant épületet nem aládúcolni kell, hanem egy új épületet kell felhúzni.
Mit jelent mindez a magyar gazdaságra nézve? Vannak itt, látom, idősebbek is, akik vissza tudnak még emlékezni arra, hogy a magyar politikának időnként abszolút ötletei voltak arra nézve, hogy miből és mire lehet építeni. Mert a kérdés, amire a választ keressük a jövőt illetően, így hangzik: mire építhetjük Magyarország jövőjét? Ugye, emlékeznek rá: a II. világháború után az az abszolút ötlet kapott politikai támogatást, hogy Magyarország legyen a vas és az acél országa. Erre most nem is vesztegetnék egy szót sem. A kilencvenes évek elejétől kezdődően egy másik abszurd ötlet uralkodott el, és hálózott be bennünket. Időnként talán mindannyian legalább egy ideig részesei voltunk annak az abszurd ötletnek, ami úgy hangzott, hogy a rendszerváltást követő években a külföldi tőke, vagyis mások pénze fog bennünket felemelni, vagy majd mások pénzén fogunk felerősödni, azon fogunk meggazdagodni, az juttat el bennünket a fejlett országok közé. Ennek a mesés ötletnek a nevében jóformán mindenünket eladtuk, pénzzé tettünk, és óriási hiteleket vettünk föl. Itt vagyunk, ahol vagyunk. Természetesen az nem baj, sőt jó, hogy külföldiek Magyarországra jönnek, beruháznak, épületeket újítanak föl, gyárakat növesztenek ki a földből, embereket alkalmaznak, munkalehetőséget, fizetést adnak az embereknek. De csak másban, csak más pénzében reménykedni elhibázott gondolat. Itt az ideje, hogy a magyarok elővegyék a józan paraszti eszüket, és a saját tulajdonukban lévő, az itt, Magyarországon meglévő erőforrásokra próbáljuk felépíteni Magyarország jövőjét.
A létező erőforrás ma ebben az országban, először is a föld és minden, ami a földhöz tartozik. Ami benne van, és minden, ami a föld megműveléséhez kötődik. Ilyen létező erőforrás a víz; az, ami a felszín felett van, és az is, ami a felszín alatt van, és amire eddig nem építettünk. Ez a két dolog már önmagában a vidék számára fontos speciális helyet jelöl ki. Aztán régi mondás: ha nincs pénzed, gondolkodj. Itt van a tudásunk, ami egy létező erőforrás. A magyarok esze, képessége, kultúrája, amit megörököltünk, ami az ilyen épületeket, mint ahol most vagyunk, létrehozta, általában az a kreativitás, amivel a magyarok – különösen baj idején – képesek magukat a legnehezebb helyzetből is kivágni. És itt van a tudáson kívül még a geopolitikai, vagy ha úgy tetszik, földrajzi helyzetünk. Magyarország ugyanis egy olyan helyen fekszik, amely meglehetősen huzatos, amikor háborús időket élünk, akkor ennek meg szoktuk inni a levét, békeidőben azonban ez óriási lehetőséget rejt magában, hiszen minden út keresztülmegy rajtunk, egy tranzitgazdaságnak a felépítése indokolt volna.
Van még egy erőforrásunk. Ez pedig maga a polgári oldala Magyarországnak: mi magunk. Akik azt gondoljuk, hogy az a politika, amellyé az elmúlt két évben korcsosult a magyar közélet, nem tartható fent; szükség van az erkölcsi alapok helyreállítására, megerősítésére és a közjó szolgálatára, vagyis egy nagy tartalékunk, egy erőforrásunk van abban, ha a politikát a mostani rövidtávú, kereskedelmi, részvénytársasági szemlélet felől visszavezetjük a közjó szolgálatát jelentő terrénumokra, és megvetjük annak világos erkölcsi alapjait. Ennek most van itt az ideje, hiszen a világ éppen most mutatta be, most igazolódott be mindannyiunk számára, hogy még a gazdaság sem tud működni erkölcsi alapok nélkül. Hiszen ezt a gazdasági válságot, amiben ma a világ van, nem valamifajta gazdasági törvényszerűségek idézték elő, hanem erkölcsi hibák. Erkölcsi hibák, amikor olyan hiteleket bocsátottak ki, amelyek mögött nem volt fedezet, amikor olyan pénzeket bocsátottak ki, ami mögött valóságos érték nem húzódott, s mindezt nem véletlenül tették, hanem néhányan, néhány százan azért tették, hogy ezáltal a saját vagyonukat növeljék, a saját jövedelmüket megemeljék. Lopás, csalás, hazugság, megvesztegetés, a bajt időben észlelő politikusoknak valamilyen korrumpálása, mint ahogy ez Amerikában történt, és nyomás alá helyezése; ez sodorta ide a világot. Ezért nem tudtuk a válságot még a kitörése előtt megfékezni, holott a jelei már sokkal korábban jelentkeztek. Tehát azt gondolom, hogy erőforrás a jövőben tisztességes, becsületes, erkölcsi alapokon működő gazdasági és politikai rendszer is.
Tisztelt Hölgyeim és Uraim!
A magyar ember számára a legfontosabb tanulság mégiscsak az, hogy azt egy ország nem teheti meg, amit mi tettünk az elmúlt húsz évben. A munkát úgy lenézi, ahogyan mi az elmúlt húsz évben Magyarországon leértékeltük. Ez csak ide vezethet, ahol most vagyunk. Ma a tisztességesen dolgozó embereknek nincsen becsülete. A média nem róluk szól, a hírek nem róluk szólnak, a politikai viták nem róluk szólnak, minden másról van itt szó már, mindenfajta természetellenes dolgok órákat foglalnak le a közéletben. Részben a vitákban, részben a tudósításokban. A tisztességes, gyermeket nevelő, dolgozó családokról alig esik szó.
Magyarországon a munkát, a munka értékét és a munka becsületét sokan elfelejtették, ezért leértékelődött. Ez a vidékre is igaz. Még a vidéki emberek is elkövették ezt a hibát. Emlékszem, amikor gyerekkoromban az iskolából mentem hazafelé, és végigmentem a falun, akkor ott hangok voltak. Állathangok. Ha végigmegyek a falun, most csend van, miközben egyébként alig tudunk megélni. Tehát ha mi, magyarok nem leszünk képesek a munkát, a személyes erőfeszítést ismét elismerni, bátorítani, megbecsülni és tisztelni, ha a munkának nem lesz meg a becsülete, akkor semmilyen kormányprogram sem tud, kivezetni bennünket a mostani helyzetből. Mindennek alfája és ómegája, eredője, alapja, hogy a munkát és a dolgozó embereket ismét meg kell becsülni, tisztelni kell, és el kell ismerni azt a teljesítményt, amivel ők a hátukon viszik, illetve tartják az országot.
Tisztelt Hölgyeim és Uraim!
Mi legyen a megújulás iránya? Milyen irány érdekében kell mozgósítani azokat az erőforrásokat, amiről az előbb beszéltem? Először is, meg kell újítani a magyar államot. A mostani gyenge állam helyett egy erős államra van szükségünk. Az erős állam nem jelenti azt, hogy az államnak szükségszerűen hatalmasnak és bürokratikusnak kell lennie, hiszen a mostani állam igencsak nagy. A jövedelmet, amit a gazdasági életben dolgozó emberek megtermelnek, ötven százalékát elszívja az állam, és újraosztja. Mert nagy, tohonya, tehetetlen, de gyenge. Hány olyan embert ismerünk, aki méretre egyébként akár erős is lehetne, aztán kiderül, hogy mégsem az. Ilyen a mi magyar államunk is. Az erős állam kicsi, pontosabban méretre szabott, éppen alkalmas, pont akkora, amekkorának lennie kell, hogy ellássa a feladatot. A nagy állam rátámaszkodik a társadalomra, míg az erős állam önálló, amire maga a társadalom támaszkodhat.
Egy állam két dologtól erős. Az első a felhatalmazottság. Az állami vezetők felhatalmazást kapnak arra, hogy az államot működtessék. Ha nincs népi fölhatalmazás az állam működtetésére, az állam gyenge. Vagyis demokrácia és a választások a két legfontosabb dolog, ami erőssé tehet egy államot. Másfelől pedig az államnak vagyonra is szüksége van. Egy nemzet stratégiai vagyonának állami tulajdonban kell lennie. A föld, a víz nem eladó! A legfontosabb energiaforrások nem eladók! Az energia szállítását szolgáló legfontosabb hálózataink nem eladók, ezeket a közösség tulajdonában kell tartani. Hogy a közösség éppen önkormányzat-e vagy állam, az most másodlagos. A lényeg az, hogy azt a közösségnek, az itt élő emberek közösségének tulajdonolnia is kell. Nemcsak szabályoznia, hanem tulajdonolnia is.
Tisztelt Hölgyeim és Uraim!
Ha ezelőtt öt vagy tíz évvel mondtuk volna, hogy erős államra van szükség, és szoktam akkor is mondani, akkor még megbotoztak érte bennünket. Mindenfajta ideológiai támadásoknak voltunk kitéve. Kikiáltottak bennünket olyanoknak, akik visszasírják a Kádár-rendszert. Elég mókás! Holott nem erről volt szó már akkor sem, hanem világossá vált számunkra már évekkel ezelőtt, hogy egy gyenge állammal Magyarország is gyenge lesz. És most, hogy a világ hirtelen divatot váltott, nézzék meg: államosítják a bankokat, hirtelen kiderült, hogy az a piac, amelyik eddig arra volt büszke, hogy az állam nélkül, sőt az államtól szabadulni akarván tud majd a legjobban teljesíteni, az állam szoknyájához szalad, mert baj érte.
Bankmentő csomagok vannak. Hát honnan vannak a bankmentő csomagok? A mi adóforintjainkból! És a piac most jön érte, kéri a pénzt, mert láthatóan nem tud megállni a saját lábán. Ezért van kordivat-váltás most. Most bátran ki lehet mondani, eljött a kicsi, hatékony, jól szervezett, de erős állam ideje. Magyarországnak ezért tehát, ha a kibontakozás irányát keressük, elsőként is az államot kell újraszerveznie. Másodsorban eljött az idő, hogy a saját lábunkon álljunk. Azért vagyunk ma elsősorban bajban, mert nem a saját lábunkon állunk. Hitelből tartjuk fent az országot, más lábán áll Magyarország, lélegeztetőkészüléken. Ha nem lenne az a húszmilliárd eurónyi hitel a különböző nemzetközi szervezetektől, akkor Magyarország már összeomlott volna. Csődhelyzetben vagyunk! Csődhelyzet az – ezt mindannyian tudjuk –, amikor az ember saját erőből nem képes ellátni azokat a feladatokat, amelyek a saját maga fenntartásához szükségesek.
Bűn olyan politikát folytatni Magyarországon, amely külföldről hiteleket vesz fel, majd ezeket a hiteleket ahelyett, hogy a gazdaságba forgatná vissza, szavazatszerzés céljából szétosztogatja, aztán amikor elfogy, akkor rögzíti, hogy bekövetkezett az államcsőd a pénz elfogyásával együtt. Tehát az, hogy hitelből finanszírozzuk az ország legfontosabb kiadásait, hosszú távon fenntarthatatlan. Magyarországon olyan gazdaságot kell fölépíteni, amely képes a saját maga működéséhez szükséges forrásokat előállítani, vagyis minden eszközzel be kell indítani a magyar tulajdonú gazdaság növekedését. A harmadik dolog, amely az irányt kijelöli számunkra, úgy hangzik, hogy társadalmi egyensúly szükséges ahhoz, hogy az ország gazdasága egyensúlyban lehessen.
Hárommillió szegény emberrel, hárommillió nélkülöző emberrel, hárommillió számláit fizetni nem tudó emberrel semmilyen gazdasági rendszer sem működhet. A szegénység elleni küzdelem nem irgalom kérdése meg nem jótékonyság kérdése, hanem gazdaságpolitikai kérdés. Ha sok szegény ember van egy országban, és számukra nem nyílik meg a kilábalás lehetősége, a gazdaság is megissza a levét, lecsökkenti a gazdaság teljesítőképességét is. Nemcsak a szegény embereknek rossz. Mindannyiunknak rossz. Tehát egyfajta szociális társadalmi egyensúlyt fent kell tartani, és a nehéz helyzetbe jutó embereket vissza kell vezetni a munkaerőpiacra, és valódi esélyt nekik adni arra, hogy munkából fent tudják magukat tartani. Hasonlóképpen, ha azt az irányt keressük, amelynek mentén majd mozgósítani kell az erőforrásaikat, azt kell mondanom, hogy szakítanunk kell a szabadság félreértelmezésével is.
A közbiztonság Magyarországon széthullott, mert a szabadságot félreértelmezték. Magyarországon ma azzal kell szembenéznünk, hogy lövöldöznek, késelnek, betörnek, rabolnak, szervezett maffiacsoportok egész településeket tartanak befolyásuk és irányításuk alatt. Aki azt mondja, hogy ez a szabadság, az forduljon orvoshoz. Jobb tanácsot nem tudok neki adni. A szabadság nem ez. A szabadsággal együtt jár a biztonság, amihez állam kell, amely biztosítja mindannyiunk számára a védelem jogát. A védelem joga mindenkit megillet, és a közbiztonság nem etnikai kérdés! Mert a védelem joga a cigány családokat is megilleti a cigánytelepeken. Mindannyiunkat megillet. A védelem jogát az államnak kell biztosítania, és azt nem teheti meg, ami ma gyakran történik, hogy ahelyett, hogy helyreállítaná a közbiztonságot, etnikai konfliktusokká alakítja át a közbiztonság hiányát. Ez elfogadhatatlan! A közbiztonság kérdése nem cigánykérdés és nem cigányügy Magyarországon, hanem az állam gyengeségének a problémája. Etnikai hovatartozásra tekintet nélkül az államnak mindenki számára biztosítania kell a védelem jogát, és mindenkivel szemben. Származásra való tekintet nélkül ki kell kényszerítenie, érvényesítenie kell az együttélési szabályokat és a törvényeket. Ha ezt nem tesszük meg, akkor akármilyen Nobel-díjasok írnak a mi számunkra gazdasági programot, Magyarország alkalmatlan lesz arra, hogy biztonság híján megvalósítsa ezeket a programokat. Szeretteinket, tulajdonunkat, értékeinket, vagyonunkat biztonságban kell tudni, egyébként nincs gazdasági fellendülés.
A külpolitikában is meg kell újulni. Most nem arról beszélek, hogy a mostani kormányzat egyértelmű oroszpárti, oroszbarát politikáján igazítani kellene. Ez egy másik előadás témája lehetne. Inkább arról beszélek, hogy a közép-európai államokkal meg kell találnunk az együttműködés lehetőségét. Ezért ki kell evickélni a mostani helyzetből, mert az mégsem járja, hogy lassacskán óraműpontossággal törli belénk egyik vagy másik közép-európai állam a cipőjét, s lassacskán úgy nézünk ki, mi volnánk az az ország, amely visszatartja a fejlődésben azokat az államokat, amelyekkel ha összevetjük magunkat, mégiscsak nyilvánvaló a különbség. Ahhoz, hogy ilyen magas lóról lehet velünk beszélni, ahhoz először az kellett, hogy a szlovákok vagy a csehek magas lóra üljenek, de az is kellett, hogy mi meg leszálljunk róla, aztán gyalog próbáljunk iparkodni. Benne van ebben a mi felelősségünk is. De ez elfogadhatatlan. Tehát világossá kell tennünk, hogy vissza akarjuk nyerni ebben a régióban az élenjáró pozíciónkat, igenis mi, magyarok ismét azok akarunk lenni, akik voltunk, akikre azt mondták a csehek, a lengyelek meg a szlovákok, hogy a magyarok jobban élnek, a magyarok ügyesebbek, valahogy jobban sikerül elrendezni a dolgaikat. Ma ezt elveszítettük. Ezt vissza kell szereznünk, és ha ez megvan, akkor majd lehetünk kezdeményezőek abban is, hogy – mondjuk – a lengyelekkel, a csehekkel, a szlovákokkal közösen hogyan építsük meg a hiányzó autópályákat, meg vasúti vonalakat a Balti-tengertől le az Adriáig, amelyek mindannyiunknak, nekik is és nekünk is elemi érdekünk.
Végezetül, mélyreható változásra van szükségünk a politikai felelősségvállalás területén is. Engedjék meg, hogy egyenesen beszéljek. Az nem fordulhat elő, annak a gyakorlatnak véget kell vetni, hogy azok, akik becsapnak és tönkretesznek egy országot, következmények nélkül szépen visszavonulnak az üzleti életbe, és úgy tesznek, mintha mi sem történt volna. „Csak egy kaland volt”. Nekik egy kaland, nekünk meg az életünk! Nos, ezért ki kell mondani, hogy ma Magyarországon a jogi és a politikai felelősségre vonásnak az intézményeit meg kell teremteni, valamint a most fönnálló jogszabályok mentén az elmúlt néhány évvel is el kell számolni. A rendszerváltáskor ez nem történt meg.
Mindannyiunk megcsúfolása másfelől a közbizalom teljes aláásása, hogy jön valaki – nem feltétlenül a mostani miniszterelnökről beszélek – kiáll a parlament színe elé, az egész ország színe elé, esküt tesz. Esküt tesz arra, hogy az ország érdekében fogja gyakorolni a hivatalát, majd nyilvánvalóan ő is beismeri, hogy nem ez történt. Az esküszegésnek következménye kell, hogy legyen. Ha az esküszegésnek nincsen következménye, akkor minek van?
Nos, tisztelt Hölgyeim és Uraim!
Ha szétnézünk Európában, azt fogjuk látni, hogy a vidéki életforma az egyik legnépszerűbb életforma. A nyugati társadalmakban a vidéki életforma a minőség életformája. Az angolok néha azt mondják, minőségi életet csak vidéken lehet élni. Ez nincs így, máshol is lehet, de vidéken is lehet minőségi életet élni. Ha jól megfigyeljük azt, ami Nyugat-Európában történik, akkor a mi feudális emlékeinkből itt maradt falusi képzetek helyett most már azt látjuk, hogy a városias életforma előnyei, kényelme és a vidéki életforma egészségessége ötvöződik ma már a nyugat-európai vidéki életben. Ehhez képest Magyarországon a vidéki életet úgy állítják be, mint az elmaradottság szimbólumát, amit meg kell haladni, amit fel kell számolni. És föl is számolják! Fölszámolják a civilizációt, a postát, az iskolát, az orvosi rendelőt. Ez elfogadhatatlan! Épp az ellenkezőjére van szükség Magyarországon, éppen arra van szükségünk, hogy a vidéki életből is minőségi életmódot, életformát alakítsunk majd ki, és vonzóvá tegyük, akár még a városi emberek számára is. Ráadásul nem szabad elfelejtenünk, hogy a nyugati világot azért többfajta veszély fenyegeti. Ilyen az élelmiszerválság, az ivóvízválság és a környezeti válság is. Tehát a víz, a föld, az egészséges életforma föl fog értékelődni a következő tízegynéhány esztendőben nemcsak Magyarországon, hanem egész Európában.
Sokat gondolkodtam azon, hogy miért van az, hogyha szocialista kormányok jönnek, akkor valahogyan pillanatokon belül vidékellenes politikát kezdenek folytatni. Rájöttem arra, hogy nem vidékellenes politikát folytatnak, hanem nem szeretik azt a vidéket, ami olyan, amilyen. Van olyan, amilyet szeretnének, és át is akarják alakítani, hol téeszesítéssel, hol így, hol úgy.  Ugyanis a legnagyobb probléma a mindenkori szocialista kormányok és a vidéki Magyarország között az, hogy a vidéki ember a „maga ura” ember típusa. Nem szereti, ha beleszólnak a dolgába, nem szereti, ha beleszólnak az életébe, nem szereti, ha megmondják neki, hogyan csinálja. Azt ő tudja, majd ő azzal ellesz, maga ura fajta. A szocialista kormányzásnak mindig az a lényege, hogy az embereket valahogy függő helyzetbe kell hozni. A maga ura embereket, a szocialista kormányzás nem szereti. Abban bízik, aki függ tőle. Akinek segélyt ad, aki csak akkor boldogul, ha ő erre engedélyt ad, az állami bürokrácia útvesztőin keresztül megszűrheti, hogy ki mire jut, mit akar tenni. Ezen változtatnunk kell! A magyar vidék sohasem volt függésben tartható, és remélem, nem is lesz, mert Magyarország akkor lesz csak sikeres, ha az egyénekben meglévő, a családokban meglévő energiákat sikerül fölszabadítani, és ez leggyorsabban éppen a vidéki Magyarországon sikerülhet, mert ott vannak meg ennek leginkább a természetes gyökerei.
Annak érdekében, hogy a magyar vidék megerősödjön, három dologra van szükségünk. Erős kormányra, erős társadalomra és erős elkötelezettségre. Erős kormány csak választások útján jöhet létre. Erős társadalom csak akkor jön létre, ha van egyetértés. Úgy látom, Magyarországon van egyetértés. Lezárult az a korszak – volt ilyen néhány éven keresztül –, amikor mély volt a politikai megosztottság. Ma nem ez a helyzet. Ma van egy maroknyi elit, amely védi a pozícióit, de egyébként az egész ország lassan már szinte pártállásra való tekintet nélkül változást akar. Olyan emberek, akik sose gondoltak arra, hogy azt mondják, hogy bárcsak változás jönne, bárcsak új kormány jönne a szocialista helyett. Ezek az emberek is azt mondják, hogy jöjjön már valaki, aztán tegyen rendet, rázza gatyába az országot, mondja meg, hogy hányadán állunk, mondja meg, hogy mit kell csinálni, mondja meg, hogy mik a lehetőségeink, aztán induljunk neki együtt közösen. Ennek az egyetértésnek a hangulata alakult ki Magyarországon. Tehát azt tudom mondani, hogy Magyarország egy egyetértési állapotban lévő, erős társadalommá válhat a következő választásokat követően.
Erős elkötelezettség: olyan vezetőket kell választani, akik hisznek abban, hogy nem egyszerűen csak a mai válságot kell orvosolni, nemcsak azt kell barkácsolgatni, hanem elsősorban új távlatokat kell nyitni Magyarország polgárai előtt, akik tudatában vannak annak, hogy sohasem a politikusok fújják a passzátszelet. A passzátszelet az emberek fújják. Egy ország energiái nem a kormány kezében, hanem odahaza, az Önök kezében, a család kezében vannak. A kormánynak egyetlen lehetősége van: megpróbálja az ország nagy vitorláját belefordítani abba a passzátszélbe, fölhasználva azokat az energiákat, amelyekkel Önök rendelkeznek, abba a szélbe fordítva bele és olyan szögbe fordítva, hogy az egész ország előrejusson. A gazdaságot nem a kormány fogja fölvirágoztatni. A gazdaságot a dolgozó emberek fogják felvirágoztatni, a munkások meg a vállalkozók. A gyerekeket jobban tanítani nem az állam fogja, nagyobb képzést, értékesebb tudást nem az állam fog adni a gyerekeknek, hanem a szülők meg a tanárok. A betegeket sem az állam fogja meggyógyítani, hanem az orvosok. Azt kell megértenie a magyar államnak, hogy olyan erős elkötelezettségű embereket kell az ország élére állítani, akik nem az állammal akarják megoldatni a problémákat, hanem segítséget akarnak nyújtani az embereknek, hogy ők képesek legyenek arra, hogy megoldják a saját problémájukat, illetve megoldják az ország problémáit.
Mihamarabb választásra van szükség. Ez mindennek az alfája és az ómegája. Ha van választás, akkor van változás, ha van változás, van kiút, ha nincs választás, akkor nincs változás, ha nincs változás, akkor nincs kiút. Márpedig egy választással most sok mindent elérhetünk. Először is egy bizonytalan és hiteltelen kormány helyett erős kormányunk lehet. Hatalmi játszmák helyett megkezdődhet végre egy felelős kormányzás. Az emberek és a kormány szembenállása, amely megmérgezi a mindennapjainkat, végre megszűnhet. A hazugságok helyett az egyenes beszéd lehet a közélet nyelve. Visszatérhet a biztonságérzet és a bizalom. Viták helyett végre munkába fektethetnénk az erőinket, propaganda helyett végre programja is lehetne a kormánynak. És végre, ha lenne változás, akkor közösen nekiállhatnánk, hogy hét év szocialista kormányzás után eltakarítsuk annak a romjait, és megújítsuk Magyarországot.
Tisztelt Hölgyeim és Uraim!
A vidékellenes politika felett eljárt az idő. A reménytelenség emberei ugyan megpróbálják ezt a változást feltartóztatni, de mint mondandóm elején is fölhívtam az Önök figyelmét erre: a változás már úton van, és nem sokára meg is fog érkezni. A vidékellenes politikának pedig vége lesz, és a következő kormánynak kinyílik a lehetőség. A következő kormány előtt kinyílik az ajtó, kinyílnak a kapuk, hogy egy olyan vidékbarát politikát valósítson meg, ahol a vidék és a városok között a különbség egyszer s mindenkorra a múlté lesz. Ahol a vidéki emberek nem érzik úgy, hogy a várossal szemben állnak, ahol a vidékiek nem érzik úgy, hogy őket valaki szembefordítja Budapesttel, hanem úgy élhetünk, ahogyan egy normális nyugat-európai országban szokás: a falusi ember nem ellenfele a városinak, a városi nem nézi le a falusit, a fővárosi ember nem gondolja úgy, hogy mindenki más alábbvaló, és a vidéki emberek sem úgy tekintenek a fővárosra, mint akikkel szemben ellenérzéssel kellene viseltetniük. Magyarországnak ilyen szempontból békére és egyetértésre van szüksége a falu, a városok és a főváros között. Ezt a lehetőséget hitem szerint meg fogjuk kapni, csak élni kell a lehetőséggel.
Köszönöm szépen, hogy meghallgattak!


orbanviktor.hu
