Minden szavazatra szükség van
2009.05.29.

            Beszéd az Önkormányzati Képviselők Fórumán, Budapesten.
        


Jó napot kívánok mindenkinek!
Ha megengeditek, az egyszerűség kedvéért, bár a jelenlévők nem mindegyikével vagyok személyesen tegeződő viszonyban, mégis az egyszerűség kedvéért legyetek kedvesek, és engedjétek meg, hogy mindannyiótokat így szólítsalak, és tegeződő módban szólhassak hozzátok.
Háziasszonyunk köszöntő szavait folytatva szeretném mindannyiótoknak megköszönni, hogy elfogadtátok ezt a meghívást. Háziasszonyunk elég világosan beszélt. Polgármester asszony elmondta, hogy még Győr városában – vissza tudtok emlékezni, olyan, mint hogyha sok-sok évvel ezelőtt lett volna, pedig nem így van – 2006. év végén találkoztunk, mármint hívtuk össze a Fidesz kongresszusát, és határoztuk el, hogy levonjuk a 2006. októberi önkormányzati választás következményeit. Akkor hangzott el az a mondat azon a kongresszuson, hogy a Fidesznek szembe kell néznie azzal a ténnyel, hogy önkormányzati párt lettünk, mi vagyunk Magyarországon az önkormányzati párt. Be is iktattuk rögvest az alapszabályunkba ennek a fórumnak a létezését. És kétségkívül talán föl lehet vetni azt a kérdést, többen közületek fel is vetették, hogy persze, az alapszabály egy fontos dolog, hiszen az a párt belső alkotmánya, de egy kicsit talán még várhattunk volna tekintettel arra, hogy egy európai parlamenti választás kellős közepén vagyunk, és mindenkinek volna otthon munkája elég. Jónak mondjátok. Ha van valaki, aki tudja, hogy mit kell csinálni egy választási kampány közben, az nagy valószínűséggel én vagyok, illetve én is ezek közé tartozom. Mégis úgy gondoltuk, hogy az a helyes, ha most, még az európai parlamenti választás előtt hívjuk össze az Önkormányzati Képviselők Fórumát.
Két okból is helyes ez. Először is szeretnénk, hogyha az országban Pécs városának hangját fölerősítve mindenhol elmondanátok, hogy elég! Hogy abból, ami ma történik, abból, ami ma folyik az országban, mindannyiunknak elege van! Személy szerint is torkig vagyunk: családapaként, munkavállalóként, de torkig vagyunk településvezetőként, polgármesterekként, bizottsági tagokként, olyan emberekként, akiknek a hátán csattan az ostor, hiszen a kormányzat rossz politikájának következményeit nem a kormánytisztviselők szenvedik el. Nem ők azok, akik találkoznak a kormányintézkedések miatt nehéz helyzetbe került emberekkel, hanem mi vagyunk. Ti vagytok ott a városotokban, a falutokban, Ti vagytok azok, akik a magyar politikai életről igazán tudják, hogy mit gondolnak az emberek. Ti vagytok azok, akik a leghűségesebben és a legpontosabban tudjátok visszaadni az ország közvéleményének azt, hogy mit gondolnak az emberek. Fontos, hogy az európai parlamenti választás előtt így együtt, közösen elmondjuk, hogy mi, akik rendszeresen és a legtöbbet találkozunk az emberekkel, pontosan tudjuk, hogy egy egész ország mondja: elég!
A másik ok, ami miatt még az európai parlamenti választás előtt volt ildomos találkoznunk, az a két szó, ami itt előttem olvasható, és úgy hangzik, hogy „Új irány”. Új irány, amelynek a legfontosabb ismertetőjele az a mondat, amely az európai parlamenti választási programunk címoldalán díszeleg, és úgy hangzik, hogy „Igen, Magyarország többre képes”. Nem egy szerény kijelentés, nehéz dolog egy egész ország nevében beszélni. Honnan tudják a szerzők, hogy Magyarország többre képes? Honnan tudja a Fidesz vezérkara, hogy Magyarország többre képes?
Kedves Barátaim!
Onnan tudjuk, hogy Ti Magyarország sok száz településén többre vagytok képesek, mint amire a mai magyar kormány képes. Ha Ti úgy végeznétek a munkátokat, mint a magyar miniszterelnök meg a magyar kormány, már rég nem volnátok a helyeteken, ugyanis a miniszterelnököt meg a kormányhivatalokat nehéz megtalálni, de a polgármesteri hivatalról mindenki tudja, hogy hol van. És úgy kiakolbódítottak volna benneteket onnan, ha úgy végeznétek a munkátokat, mint a miniszterelnök meg a miniszterek, hogy a lábatok sem érné a földet.
Tehát ha a Fidesznek van önbizalma annak a mondatnak a kimondásához, hogy Magyarország többre képes, akkor ezt az önbizalmat Tőletek és a Ti munkátokból meríti. Mert ha el tudunk irányítani falvakat, egész megyéket, megyei jogú városokat, sőt korábban egy egész országot is el tudtunk, akkor joggal mondhatjuk azt, hogy Magyarországnak új irányra van szüksége, Magyarország többre képes, és mi leszünk azok, mi mindannyian, akik itt együtt vagyunk, hogy ezt az új irányt meg fogjuk mutatni, és a mi vezetésünkkel fogja bebizonyítani Magyarország, hogy igenis mi, magyarok és Magyarország többre képes.
Kedves Barátaim!
Azért vagyunk tehát itt, hogy az egész ország láthassa, hogy sokan vagyunk, magabiztosak vagyunk, felkészültek vagyunk, és erősek vagyunk. Tudjuk, hogy mi a dolgunk, nem ijedünk meg a saját árnyékunktól. Nekünk nem felületes és könnyű biztatásra van szükségünk, mint a gyerekeknek. Mégiscsak férfiak volnánk, beleértve az itt lévő hölgyeket is, akik még egyszer mondom, nem magyarázkodást, nem biztatást várnak, különösen nem fölszínes és könnyű biztatást, hanem tudatában vannak annak, hogy egy nehéz feladat végigvitelére vállalkoztak. El kell takarítani a romokat, meg kell nevezni a felelősöket, és újra kell építeni Magyarországot. Azért jöttünk össze, hogy az egész ország láthassa, hogy erre készen állunk.
Kedves Barátaim!
Minden ilyen találkozón az első és legfontosabb dolog, hogy számot vessünk Magyarország, a mi hazánk valóságos helyzetével. Nem is annyira a gazdasággal vagy az oktatással vagy éppen az egészségüggyel kell ilyenkor foglalkoznunk, hanem úgy az egésszel. Milyen állapotban van, milyen benyomást kelt ma Magyarország? Mivel kell tehát nekünk szembesülnünk? Képzeljétek el, mi történik akkor, hogyha valakit díszletek közé zárnak, és ő nem tudja, hogy azok díszletek, huzamosabb időn keresztül kell a valóságból a díszletek által kiszakított térben élnie, és egy idő után megszokja, mintha az volna a valóság. Igaz, hogy a díszletek a legtöbb esetben könnyen széttéphető papírmaséból vannak, de az ember természeténél fogva egy idő után hajlamos azt valóságnak elfogadni. Az elmúlt hét évben ez történt Magyarországgal is. Mintha díszletek körül és között élnénk. Mintha Magyarországon lassan már mindenki megszokná, hogy az, ami körülvesz bennünket, természetes. De hogyha valaki idelátogat, aki mondjuk tíz évvel ezelőtt ment el Magyarországról, és vetne ránk egy pillantást, olyan érzés fogná el, minthogyha valamifajta avantgárd színházban lenne, ahol valami abszurd darabot adnak elő nyomasztó díszletek között. Magyarország köré az elmúlt években, tisztelt Hölgyeim és Uraim, egy ilyen abszurd színház díszleteit építették föl, amit mi a magunk nyelvén Gyurcsány-Bajnai-korszaknak nevezünk.
Ha körülnézünk, itt már évek óta nem látunk mást, mint sötéten gomolygó viharfelhőket, árhullámokat, a külső körülmények örök esőzését, ránk záporozó kényszereket, zsugorodást, gyengülést, önfeladást. Úgy élünk ezek között a díszletek között, minthogyha ennek így kellene lennie, mintha ez volna a világ helyes rendje. Magyarország felett az égboltot most már évek óta állandóan sötét fellegek takarják el, és csak kevesen vesszük észre, hogy ezek a fellegek nem mozdulnak, ezek mindig ugyanazok, mert valójában az országot irányító politikusok által festett felhők. Ezek a reménytelenség díszletei, amelyek körülvesznek minket, és már akkor is körülvettek minket, amikor a világgazdaság égboltja még tiszta volt és verőfényes. A reménytelenség díszletei már akkor azt üzenték Magyarországon: nincs mit tenni, nincs más út, nincs más lehetőség.
A színpadon pedig a miniszterelnök szerepében ül egy színész, aki azt hajtogatja, hogy fájni fog, ez van, ezt kell szeretni, akinek nem tetszik, az költözzön minimum kisebb lakásba, esetleg egy másik országba. És mögötte van egy kórus, amely állandóan ugyanezt ismételgeti, mindig ugyanazt mondja: nincs remény, nincs mit tenni, nem lehet változtatni. Ez a világ azt üzeni a magyaroknak, hogy törődjünk bele abba, hogy válság mindig volt, és mindig válság is lesz, a válság fáj, és kész, nem lehet vele mit kezdeni, a válság árát ráadásul valakinek mindig meg kell fizetnie. És leginkább azoknak kell megfizetni, akik vétlenek annak előidézésében. Ezek a díszletek azt üzenik, hogy fogadjuk el, hogy a rosszal együtt kell élni, fogadjuk el, hogy mindig ugyanazok járnak jól, akik eddig is jól jártak, és ugyanazok járnak rosszul, akik eddig is rosszul jártak. Fogadjuk el, hogy csak olyan kormánypolitika létezhet, amely mindig azoktól vesz el, akiknek amúgy sincs sok. Törődjünk bele abba, hogy a gazdaság már csak olyan, legalábbis itt mifelénk, hogy csak lefele mehet. Fogadjuk el, hogy a kormányzás semmi másról nem szól, csak megszorításokról. Sőt, a jó kormányzás szükségszerűen és definíciószerűen nem is szólhat másról, csak megszorításokról. Mert ha másról szól, akkor populista. Fogadjuk el, és törődjünk bele abba, hogy Magyarország, a mi hazánk nem működhet korrupció nélkül. Fogadjuk el, hogy azok, akik offshore cégeken keresztül és egyéb rafinált technikákkal elkerülték az adózást, így meggazdagodtak, valójában az államtól ellopott pénzeket külföldre mentették, csődbe vitték az országot, ugyanezen emberek most miniszterelnökként és miniszterekként újabb és újabb adókat vetnek ki mindenkire, és ráküldik az emberekre az adóhivatalt. Fogadjuk el, hogy ez a természetes. Fogadjuk el, hogy azok kormányoznak, akik a cégek tucatjait vitték csődbe, akik miatt emberek százai veszítették el az állásukat – néhányan még öngyilkosok is lettek. Fogadjuk el, mondják ezek a díszletek, hogy az a természetes, ha a titokminiszter miutánunk nyomoz. Fogadjuk el, mondják ezek a díszletek, hogy a szélsőségeket nem lehet megfékezni, hogy a brutális gyilkosságokat nem lehet földeríteni. Fogadjuk el, hogy a bűnözőket nem lehet szigorúan megbüntetni. Fogadjuk el, hogy a mi kormányunk a rendőrséget csak a békés polgári megemlékezők, tüntetők ellen veti be. Fogadjuk el, mondják ezek a díszletek, hogy a nemzetnek el kell fogynia. És fogadjuk el, hogy a kormány megbünteti azokat, akik nem egy, hanem esetleg kettő-három vagy még több gyermeket vállalnak. Fogadjuk el, hogy a munkanélküliség olyan, hogy Magyarországon az csak nőhet.
Tisztelt Hölgyeim és Uraim! Kedves Barátaim!
Ezek a reménytelenség díszletei. Azért jöttünk össze, hogy világossá tegyük, hogy ezek ócska vásznakból összefércelt díszletek, és mi, akik a valósággal nap mint nap találkozunk, pontosan tudjuk, hogy az igazi élet, a valóság sohasem ilyen egysíkú, sohasem ilyen reménytelen, sohasem ilyen primitív, mint amilyenek ezek a díszletek.
Kedves Barátaim!
Ezt a nyomasztó és sötét színházat hívjuk mi Gyurcsány-Bajnai-korszaknak, és ezt a beteges előadást lehet kifütyülni, sőt lehet szétkergetni június 7-én a soron következő választásokon. Valahogy úgy kell ezt tenni, ahogy a pécsiek csinálták. Fel kell hasítani a reménytelenség díszletének vásznait, és abban a pillanatban kivillan a valóságos élet, és kiderül, egészen másképpen is lehet intézni az ügyeket, egészen másképpen is lehet kormányozni Pécs városát, hovatovább még az is előfordulhat, hogy összefogást lehet létrehozni egy városban, hogy megmentsenek egy olyan fontos programot, mint amilyen az Európa Kulturális Fővárosa. Abban a pillanatban, amint kiszabadítjuk magunkat a díszletek közül, rögtön kiderül, hogy az országban van energia, van életerő, az emberekben még maradt tetterő, még van remény, és ha képesek vagyunk ezeket előhívni és becsületes munkával összefogni, akkor nagyon hamar kiderül, hogy ez az ország, a mi hazánk igazán sokkal többre képes.
Tisztelt Hölgyeim és Uraim! Kedves Barátaim!
Ugyanakkor azt is látnunk kell, hogy bár kétségkívül igaz, hogy ennek a hamis világnak a díszletei inognak, recsegnek, ropognak, hasadoznak, ez a korszak azonban időnként újra és újra támad. Még amikor a fejét elveszti, mint legutóbb történt, még akkor is újra és újra nekimegy az embereknek, újra és újra nekimegy az önkormányzatoknak, újra és újra nekimegy a magyar jövőnek.
Tisztelt Hölgyeim és Uraim! Kedves Barátaim!
Éppen ezért június 7-én minden egyes szavazat, amit a Fideszre adunk le, egy-egy hasítás, tépés, szakítás a reménytelenség díszletein és egy nagy lépés az igazi élet felé. Az igazi élet felé, ahol mindig lehet változtatni, ahol mindig lehet más politikát folytatni, és ahogyan Ti bebizonyítottátok helyben, mindig lehet másképpen kormányozni. Ahol meg tudjuk mutatni, hogy a magyaroknak nem kell kisebb lakásba költözniük, sőt nem kell elszaladniuk Szlovákiáig sem. Itthon maradhatnak, és itthon együtt ki fogunk tudni emelkedni a válságból. Igen, be fogjuk tudni bizonyítani, hogy a társadalom életerős, tehetséges, és alig várja, hogy valaki ezen a hangon és ezen a nyelven beszéljen vele.
Tisztelt Hölgyeim és Uraim! Kedves Barátaim!
Ugyanakkor nagyon egyértelműen ki kell mondanunk, még a szerénytelenség vádját is vállalva, hogy ezeket a célokat ma Magyarországon csak a Fidesz képes megvalósítani. Csak mi vagyunk képesek arra, hogy az országot közelebb vigyük ehhez a változáshoz, hogy kihozzuk ebből az országból azt, ami tehetségben, képességben, szorgalomban egyébként benne van. Csak a Fidesz képes most európai, aztán később majd parlamenti többséget létrehozni, amellyel a nagy változáshoz szükséges többséget biztosítani tudjuk. Ezt a baloldal nem tudja, hiszen éppen ellenükre kell ezt megcselekedni. A jobboldalon csak olyan erők vannak, amelyek kicsik, és nem tudnak bennünket segíteni ahhoz, hogy közelebb vigyük a céljaihoz, sőt saját öncéljainkhoz, képességéhez Magyarországot. Ezért arra kérek mindenkit, és ebben szeretnék nagyon egyenesen és világosan beszélni, hogy a választásokkor a saját magunk hívei legyenek tisztában ezzel, lássák világosan, hogy miután nagy munka áll előttünk, minden szavazatra és minden mandátumra szükségünk van, ezért a Fideszen belül a helyes jelszó úgy hangzik: csak a Fidesz! A jobboldalnak meg kell értenie, hogyha nem akarja, hogy még egyszer megtörténjen az, ami már 2002-ben és 2006-ban már bekövetkezett, amikor a szocialisták az utolsó pillanatban, igaz, hogy jövőt nem tudtak ígérni az országnak, de arra alkalmasak voltak, hogy lehasítsanak a Fideszről két-három-négy százalékot, és ezáltal a jobboldal kormányzati lehetősége elpárolgott és semmivé vált. Ha nem tanultuk meg a leckét 2002-ben és 2006-ban, akkor újra el fogjuk követni, és ennek az egész ország issza majd meg a levét. Tehát, kedves Barátaim! Június 7-én csak a Fidesz!
Tisztelt Hölgyeim és Uraim! Kedves Barátaim!
Mint mondtam, ez a Gyurcsány-Bajnai-korszak újra, folyvást, mindig, kis szusszanási szünetek után meg és megtámad bennünket. Bár mindannyian úgy gondoljuk, időnként mintha még ők is úgy gondolnának magukra, hogy a mostani kormány csak egy átmeneti jelenség, csak ezt a néhány hónapot szeretnék lerendezni, valójában azonban, ha megnézzük, milyen döntésekre készülnek, akkor rögtön látszik, hogy ebből egy szó sem igaz. Hiszen egy ingatlanadót bevezetni nem egy átmeneti kormány átmeneti intézkedése. Az egész országra kiterjedő teljes ingatlankatasztert felállítani, utána mindenkit megadóztatni… Akármit is hazudoznak most, a szög egyszer már kibújt a zsákból. Világos, hogy mit akarnak: minden lakástulajdonost meg akarnak adóztatni. Ez nem egy átmeneti kormány dolga. Adóreformot indítani néhány hónapra az ügyek vitelét vállaló kormány dolga lenne?!
És figyeljünk tovább: módosították a Nemzetközi Valutaalappal kötött szerződést. Mi szerepel abban? 600 milliárdot adjanak oda a bankoknak. Barátaim, lehet, hogy magukat átmenetinek gondolják, de az átmeneti idő alatt úgy ki fogják fosztani az országot, ha mi engedjük, hogy arról koldul Magyarország majd hosszú éveken keresztül. Azt a pénzt, amit a megszorításokkal elvesznek az emberektől, egy Nemzetközi Valutaalappal kötött szerződés keretében átjátsszák a bankároknak. Az MSZP és a milliárdosok igenis paktumot kötöttek az emberek feje fölött, hogy a következő néhány hónapban, amit lehet, ki fognak vinni: privatizálnak, elosztogatnak, kiemelnek a közös vagyonból, mindannyiunk közös jövőjéből. Vagy figyeljétek, kedves Barátaim, azt, hogy-hogy nem, egyszercsak kiderül – egy átmeneti kormány gondolja ezt –, hogy össze kellene vonni a pénzügyi intézeteket felügyelő intézményt, a PSZÁF-ot a Nemzeti Bankkal. Az lesz ám a szép világ! Amikor a bankárok fogják magukat ellenőrizni. Az igen, kedves Barátaim!
Ha nem figyelünk oda, még átmenetinek hazudva magukat, a végén ezt meg is fogják tenni. Vagy nézzétek tovább a Nemzetközi Valutaalappal kötött, most módosított szerződés újabb passzusait. Úgy hozzászoktunk, mondtam: díszletek között élünk, hogy már fel sem emeljük magunkat, feketén-fehéren ott van: 180 milliárd forintos újabb megszorítás készül. Honnan fogják ezt elvenni? Ezt is leírták: tőletek fogják elvenni, az önkormányzatoktól, a városoktól, falvaktól, vagyis végső soron az emberektől. Csődbe fogják, csődbe akarják kergetni az önkormányzatokat.
Kedves Barátaim!
Nagyon komoly férfimunka vár ránk a választások után. Egy olyan országgal kell majd szembenéznünk, egy olyan országnak kell majd jövőt ígérnünk, biztosítanunk és megvalósítanunk, amely országot kifosztottak, melynek kasszájában egyetlen fillér nem lesz, amelyet a feje búbjáig eladósítottak, és ha hagyjuk a következő hónapokban, akkor a maradék közösségi vagyonától is megfosztanak.
Tisztelt Hölgyeim és Uraim! Kedves Barátaim!
Éppen ezért ezeket a támadásokat, a Gyurcsány-Bajnai-korszak támadásait nekünk újra és újra vissza kell vernünk. Ne engedjétek, hogy a sajtot kiénekeljék a szánkból! A szocialisták lényegében bejelentették, hogy ők kapitulálnak az európai parlamenti választáson. Ez a futballban ismert. Az ember esélytelennek kiáltja ki magát, hátha az ellenfél nem jön el, otthon marad, vagy fröccsözget az öltözőben, ugye, és akkor a végén, amikor mégiscsak ki kell menni a pályára, akkor kiderül, hogy nagy baj van. Ezért kérlek Benneteket, tartsátok észben, nincs előre lefutott meccs, nincs előre lefutott küzdelem, nincs előre lefutott választás. Ha van valaki, aki ezt a saját bőrén legalább egyszer már megtanulhatta, na, azok mi vagyunk.  És okos ember, ha már a más kárából nem tanult, akkor legalább a sajátjából tanuljon. Ezért arra kérlek Benneteket, hogy minden erőtöket mozgósítsátok, mert ha a június 7-ei választáson a magyar társadalom nem tud egyértelmű és világos hangon megszólalni, ha nem teszi világossá, hogy elég, akkor mi sem fogjuk tudni megállítani a Gyurcsány-Bajnai-korszak újabb és újabb támadásait. Ahhoz, hogy ezt elvégezhessük a parlamentben vagy éppen az önkormányzatokban, ahhoz nekünk az emberek támogatására, bizalmára és szavazatára van szükségünk. Ezért kérlek Benneteket, hogy ennek tudatában készüljetek június 7-ére.
Tisztelt Hölgyeim és Uraim! Kedves Barátaim!  
Ennek a korszaknak, ennek a Gyurcsány-Bajnai-korszaknak az önkormányzatok a vesztesei. Kósa Lajos alelnök úrral éppen a napokban az elnökségi ülésen néztük végig, hogy milyen pénzügyi helyzetben vannak az önkormányzatok. Fehéren-feketén az derült ki, hogy a 800 milliárd forintot meghaladta már az az adósságmennyiség, amibe belekergette a mostani kormányzat az önkormányzatokat. Ezt nem szokták odaszámolni a költségvetési hiányhoz mondván, majd úgyis az önkormányzatoknak kell érte helytállni, de ha valaki látott már önkormányzatot, akkor pontosan tudhatja, hogy 800 milliárd forintért a magyar önkormányzatok soha nem fognak tudni helytállni, mert nincs annyi vagyonuk, amely egyébként fedezetül szolgálhatna erre a hitelre.
Tisztelt Hölgyeim és Uraim! Kedves Barátaim!
Végül is két kérésem van hozzátok. Az első, hogy vegyük komolyan a helyzetet – nemcsak az országét, hanem az önkormányzatokét is. Dolgozzatok azon, hogy az adósságba kergetett város vagy falu, amit Ti irányítotok, hogyan akar kijönni ebből a helyzetből. Mert hiába lesz parlamenti választási győzelem, Budapestről – hogy ismét Lajost idézzem – nem tudjuk megmondani, hogy Szamosangyalosnak mi a jó, hogy a szamosangyalosi önkormányzat költségvetését hogy kell rendbe tenni, hogy ott pontosan mire van szükség: rendelőre, futballpályára vagy kettővel több pedagógusra. Ezt Ti tudjátok megmondani.
Ezért arra kérlek Benneteket, hogy június 7-e után – mert most az a legfontosabb, de június 7-e után legyetek kedvesek, és készítsétek el a saját kis kormányzati programotokat. Hogyha megtörténik az országos politikai váltás, és könnyen lehet, hogy az hamarabb történik meg, mint ma azt bárki gondolná – ha nem is olyan hamar, mint ahogy mi szeretnénk, de azért hamarabb, mint ahogy bárki gondolná –, abban az esetben ne kelljen kapkodnunk fűhöz-fához, hogy Uramisten, mit is javasoljunk annak a kormánynak, amely végre nem fejőstehénnek meg nem ellenfélnek tekinti az önkormányzatot, hanem együtt akar vele működni. Legyenek ott készen a tervek, amit majd a következő polgári kormánnyal közösen tudtok végrehajtani, s amivel megmentitek, és aztán pedig felvirágoztatjátok a településeiteket.
Kedves Barátaim!
Végezetül szenteljünk egy percet annak a gondolatnak is, hogy az ellenfeleink szeretik azt mondani rólunk, hogy mi nem tesszük világossá, hogy mit fogunk tenni abban az esetben, ha megkapjuk az emberek bizalmát. Először is azt fogjuk javasolni, hogy nézzenek körül, mert a városokban, a megyei önkormányzatokban meg a megyei jogú városokban, a falvakban már ezt megmutattuk. Legjobb tudásunk szerint, becsülettel fogjuk szolgálni az embereket. De programunk is létezik, az európai parlamenti választási program. Talán láttátok; több mint 260 oldal. Emlékeztek rá, korábban azt mondták a szocialisták, hogy nincs programunk, most meg, hogy van, azt mondták, hogy túl vastag, mert ha ilyen vastag, akkor abban minden benne van, de biztos az ellenkezője is. Ennyit arról, hogy mennyire kell komolyan venni a szocialisták nekünk szegezett bírálatait.
Kedves Barátaim!
A mi programunk végül is két pilléren nyugszik. És ha az emberek kérdezik – nem a szocialisták, az egy másik eset, azt majd mi elintézzük –, hanem ha az emberek kérdezik, hogy végül is tényleg, mit fogunk csinálni, akkor nagyon világosan és egyszerűen mondjátok azt, hogy két pilléren nyugszik a programunk. Először is Magyarországon olyan világot szeretnénk és fogunk is felépíteni, hogy aki dolgozik, az boldogulni is fog. Második, hogy aki szélhámoskodik, az meg fogja kapni a magáét.
Köszönöm szépen, hogy meghallgattatok! Sok sikert kívánok nektek a június 7-én esedékes választásokon!


orbanviktor.hu
