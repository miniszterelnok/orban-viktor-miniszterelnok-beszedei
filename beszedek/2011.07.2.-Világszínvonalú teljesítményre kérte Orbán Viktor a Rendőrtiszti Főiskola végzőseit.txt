Világszínvonalú teljesítményre kérte Orbán Viktor a Rendőrtiszti Főiskola végzőseit
2011.07.2.

            Orbán Viktor köszöntője a Rendőrtiszti Főiskola tisztavatásán, Budapesten.
        


Tisztelt Eskütevők! Hölgyeim és Uraim!
Mindig felemelő és megnyugtató érzést vált ki belőlünk, amikor meglátjuk az Önök eskütételhez felsorakozott egységeit. Megnyugtató érzés az egész ország számára azt látni, hogy vannak a magyar hazában szép számmal olyan fiatalok, akik készen állnak arra, hogy akár életük kockáztatásával is megfékezzék az áradó vizeket, az elszabadult tüzet és azokat a polgártársainkat, akik szembefordulnak a becsületes emberek többségével, a bűn útjára sodródtak, és munka helyett mások tulajdonának elvételéből akarnak megélni. Megnyugtató érzés, hogy minden évben százával vállalkoznak fiatalok arra, hogy megvédjék a magyar emberek életét, és elhárítsák fejünk fölül a bajt. Holnaptól már nem a tanáraik előtt kell számot adniuk arról, hogy mit tudnak. Nagy az elvárás és nagy a felelősség is. És Önöknek sikeresen kell viselniük ezt a felelősséget. Ehhez jellem, bátorság, eltökéltség és szilárdság kell. És az érző szív sem árt. Iskolai tanáraik szép munkát végeztek. Nem volt könnyű dolguk. A világ, benne Magyarország és benne az államélet minden korábbinál gyorsabban változik. Csak az marad talpon, csak azzal tudunk együtt dolgozni, aki képes haladni a változásokkal, képes kiváló teljesítményt nyújtani és megérteni, mit vár tőlük az ország, és mit várnak tőlük az ország vezetői. Gratulálok a sikeres munkájukhoz! A jövőhöz azonban még többre lesz szükség. A Belügyminiszter úr irányításával a rendvédelmi képzés megújul, létrehozzuk a Nemzeti Közszolgálati Egyetemet. Itt csak a legjobbak, a legtisztább fejűek és a hivatásukért legtöbbet tenni kész emberek tanulhatnak és taníthatnak. Komoly reményekkel várjuk, hogy újabb és újabb nagyszerű rendvédelmi nemzedékek kerüljenek ki az Önök tanárainak keze alól.
Tisztelt Családtagok!
Az itt álló fiatalok nem foglalkozást választottak, hanem hivatást. Ennek a hivatásnak súlyos követelményei vannak. Gyermekük, férjük, feleségük, testvérük, édesapjuk csak akkor tud ennek megfelelni, ha megfelelő családi háttér áll mögötte, odaadó szülő, megértő társ és rendes gyerekek veszik őt körül. Kérem, adják ezt meg nekik.
Tisztelt Eskütevők!
Önök is látják, micsoda átalakulások zajlanak a világban. Rendíthetetlennek tűnt országok és gazdaságok rendülnek meg. Korábban a látókörünkből is kimaradt országok és gazdaságok emelkednek fel. Nemzetek és országok jutnak egy-két év alatt koldusbotra, és válnak képtelenné arra, hogy polgáraik számára biztos és biztató jövőt teremtsenek. Országok vagyona úszik el, értékelődik le, egész népeket fenyeget az adósok börtöne. A mi hazánkat is meglegyintette az összeomlás szele. A hitelekre, kiváltságokra, spekulációra épülő Magyarország és magyar élet megrendült, és végzete felé csúszott. A lovakat az utolsó pillanatban rántottuk vissza a szakadék széléről. Tudniuk kell, még egyszer nem fogjuk hagyni, hogy bárki kockára tegye szüleink munkájának gyümölcsét, a mi saját lehetőségeinket és a gyermekeink jövőjét. Magyarország visszatér a munka elsődlegességéhez, visszatér azokhoz az értékekhez, amelyek az Önök szülei számára még oly természetesek voltak, mint a levegővétel. Oly természetes volt, hogy nem is értik, hogy tévedhettünk el, hogyan juthattunk ilyen mélyre, hogyan süllyedhettünk odáig, hogy a spekuláció nagyobb érdem legyen, mint a munka, a lustaság megelőzze a szorgalmat, az ügyeskedők és a ravaszkodók pedig elébe vágjanak az őszinte és egyenes életet élő embereknek. Fontos, hogy tudják, a tévelygések korát lezártuk. A hazánk megújításáért végzett munkában számítok Önökre. Sőt, Önökre az elsők között számítok. Ha azt akarjuk, hogy hazánknak és a gyermekeinknek legyen jövője, akkor mindannyiunknak világszínvonalú teljesítményt kell nyújtanunk. Mindannyiunknak, tehát Önöknek is. Mi az előttünk álló évek során meg fogjuk adni az Önök számára a világszínvonalú munkához szükséges feltételeket. A képzést megkapták. Lesz munkahelyük. Lesz tisztességes, kiszámítható, jólétet biztosító és emelkedő fizetésük, valamint előmenetelük. Lesz tisztességes otthonuk, és a legjobb iskolák lesznek elérhetők a gyerekeik számára. És lesz biztonságos, nyugodt időskor is a becsülettel végigdolgozott évtizedek után. Különleges életút áll Önök előtt. Hivatásuk a biztos tudás mellett fegyelmet, határozottságot, bátorságot, odaadást, sőt alázatot követel. Csak kevesen vannak felszerszámozva ezekkel az erényekkel. Önök ilyen emberek. Mi ezért tiszteljük Önöket, és komoly reményeket fűzünk az életútjukhoz.
Végezetül édesanyjuknak és édesapjuknak hálásak vagyunk. Hálásak vagyunk azért, hogy gyerekeikből szép, egészséges, nehéz hivatást választó, becsületes és szorgalmas lányokat és fiúkat neveltek. Munkájukhoz sok erőt, jó egészséget és Isten áldását kívánom!


orbanviktor.hu
