A magyaroknak van hivatásuk és küldetésük az Európai Unióban
2010.03.4.

            Orbán Viktor beszéde az Európai Néppárt európai parlamenti (EP) frakciója vezetésének "Munkahelyteremtés és növekedés" című ülésén, Budapesten.
        


Ladies and Gentlemen!
May I just welcome all of you here in Hungary, in the capital of our nation, in this wonderful city. I hope we will be a good host and will live up to your expectation. And now especially for the Hungarian press, may I just continue in Hungarian. Ha megengedik, a sajtóra és a magyar nyelv sajátosságaira való tekintettel most pedig magyarul szeretném folytatni.

Először is nagy tisztelettel köszöntöm Barroso elnök urat a társaságunkban. Köszöntöm Daul urat, frakcióvezetőnket itt, Budapesten. Köszöntöm az Európai Néppárt képviselőcsoportjának minden tagját, a frakció munkatársait. Egyáltalán köszöntöm az Európai Néppártot, amely a mi politikai családunk. Az a család, ahol mi otthon érezzük magunkat, ahol a magyar jobboldal mindig megkapta az elismerést és az európai tiszteletet. Nota bene: meg is szolgáltunk érte. Egy olyan párt nevében köszöntöm most Önöket itt, Budapesten, amely az európai parlamenti választások történetében az európai rekordot tartja a legutóbbi választási eredményével. Tisztelettel köszöntöm az Európai Néppárt vezetőit itt, Magyarországon, mert az Európai Néppárt és annak parlamenti frakciója a magyar jobboldal politikai hátországa, amely mindvégig támogatott bennünket, amely mindig teret adott az elképzeléseinknek, és amely politikai közösség mindig igényt tartott a mi munkánkra. Akkor is igényt tartott a mi munkánkra, amikor Magyarország nehéz napokat élt át a nemzetközi színtéren, amikor elvesztette a megbecsülést, amikor elvesztette a tiszteletet, az Európai Néppárt és annak frakciója mindig tudott különbséget tenni Magyarország mindenkori politikai elitje, valamint a magyar nemzet és a magyar nép között. Ez a különbségtétel számunkra fontos.

Tisztelt Hölgyeim és Uraim!
Az Európai Néppárt szellemi hátország is a mi számunkra. Tisztelt Barroso és Daul elnök urak, Önök nyilván tudják, hogy egy posztkommunista országnak a vendégei most, amely ebből a helyzetéből fakadóan küzd egy problémával, amely nem teljesen ismeretlen Brüsszelben sem. Ez a kettős mérce problémája. Én örülök annak, hogy az Európai Néppárt mindig határozottan az egyenlő mérce mellett foglalt állást, és tisztában volt annak a kijelentésnek a komolyságával, mely úgy hangzik, hogy aki a farkast mentegeti, az elárulja a bárányokat. 

Tisztelt Hölgyeim és Uraim!
Hadd értsek egyet Daul elnök úrral, aki azt mondta, hogy bátornak kell lenni, és nem szabad félnünk. Én is egyet értek azokkal, akik úgy gondolják, hogy egy politikusnak, egy vezetésre vállalkozó közösségnek, személynek egyetlen dologtól kell csak félnie, s az maga a félelem. Ha egy közösség, ha egy nemzet, ha egy politikai család nem fél a kihívásoktól, hanem szembenéz velük, akkor semmi oka a félelemre.

Tisztelt Hölgyeim és Uraim!
Európa is mindig akkor volt erős, amikor nem rettegett semmitől, amikor vállalta a küldetését, amikor volt egy nagy közös célja, amelynek a megvalósítása érdekében képes volt felszabadítani az energiáit, mindazt a tudást és erőforrást, amit mind közönségesen nyugati civilizációnak nevezünk. Ilyen nagy közös cél volt a II. világháború után a tartós európai béke megteremtése, ilyen nagy közös cél volt az Európai Unió létrehozása, s a kommunista diktatúrák bukása után ilyen nagy cél lett Európa újraegyesítése, majd az Unió bővítése. 

Az újraegyesítés megtörtént, és a bővítés is lassan a befejezéséhez közeledik, és ezért büszkén – mi, akik az európai gondolat hívei vagyunk, és az Európai Néppárt fönntartó erőit képviseljük – elmondhatjuk, hogy az európai nemzetek között sohasem volt olyan kiterjedt és szerves az együttműködés, mint éppen ma. És bátran mondhatjuk azt, hogy a történelem során még sohasem jártunk ennyire közel ahhoz, amit közös Európának nevezünk.

Az is kétségtelen persze, hogy a nyugati kultúra és civilizáció ma új kihívás előtt áll. Persze sok nagy kihívással nézett már szembe sikeresen a mi több ezer éves civilizációnk: külső támadásokkal, belső viszályokkal, súlyos járványokkal, gazdasági és politikai válságokkal, kisebb-nagyobb helyi háborúval, sőt világháborúkkal is. Természetesen ma egy élénk vita folyik arról, hogy az, amiben élünk, az, aminek a válságát látjuk, valójában minek is a válsága. Mi is az, ami most igazán gyötör bennünket. Nem mindenki kedveli kimondani azt, hogy ez a kapitalizmus válsága. Én azonban úgy gondolom, hogyha valamit már nem lehet úgy folytatni, ahogy eddig működött, vagyis alapos, mély, átfogó reformokra szorul, akkor bátran kijelenthetjük, az bizony válságban van. És ez ma igaz a mi magántulajdonra, emberi jogok tiszteletére és versenyre épülő rendszerünkre, amit közönségesen kapitalizmusnak szoktak nevezni. Nem ez az első válsága a kapitalizmusnak, az eddigiekből mindig sikerült kigyógyulnia. Most itt van előttünk egy történet, ez a történet nem teljesen ismeretlen, amikor a szabadjára engedett spekuláció majdnem tönkretette a termelő kapitalizmust. Ez minden korban veszélyes, mert valójában a termelő kapitalizmus az, ami építi és erősíti a civilizációnkat, míg a korlátait vesztett, az ellenőrzést magáról lerúgó, egyensúlyi fékeitől megszabadított pénzkapitalizmus gyengíti és rombolja a civilizációnkat.

Európa a II. világháború után sikerrel teljesítette a kapitalizmus válságának orvoslását, megalkotta azokat a szabályokat, megalkotta azokat a föltételeket, amelyek biztosították a munkát adó termelő kapitalizmus elsőbbségét. Mi, európaiak ezt nevezzük szociális piacgazdaságnak. És azért nevezzük így, mert a pénzkapitalizmus elszabadulása éppen azáltal veszélyes az európai civilizációra, hogy szociálisan tarthatatlan állapotokat hoz létre. Durván kettészakítja a társadalmat kevés számú nyertesre és nagyszámú vesztesre. Ezzel lerombolja a társadalmi kohéziót, lerombolja a szolidaritást, aláássa a nyugati kultúra erkölcsi és filozófiai alapjait: az érdemet, az igazságosságot, a méltányosságot, a kölcsönös felelősséget, és semmibe veszi a legalapvetőbb európai értékeinket: a munkát és a családot, úgyszólván semmibe veszi magát az embert.

Tisztelt Hölgyeim és Uraim!
A spekuláció az elmúlt évtizedek során újra eluralkodott, sőt a termelés lefokozásával ismét súlyos recessziót idézett elő a világgazdaságban. A mindennapi életben ez azt jelenti, hogy egyre kevesebb vállalkozás képes fönnmaradni, új vállalkozásokra alig van lehetőség, sorra szűnnek meg a munkahelyek, újak pedig nem jönnek létre helyettük. A spekuláció európai méretekben a vállalkozások tönkremenetelét és a munkahelyek megszűnését idézi elő. Mindebből érdemes egyszer s mindenkorra leszűrnünk a jövő egyik axiómájaként, hogy a termelést, vagyis a munkát nem váltja ki a spekuláció. Nem véletlen, hogy a világgazdaságban ma azok a térségek erősek, ahol jelentős termelés zajlik. És sajnos ma ez kevésbé a Nyugat, inkább a Kelet. 

Mivel, tisztelt Hölgyeim és Uraim, a pénzkapitalizmust nem a munka, hanem a spekuláció működteti, egyszerűen föléli a jövőt. Miközben föléli önmagát is, mert fölemészti a civilizációnk saját erőforrásait, meglévő értékeit, de nem hoz helyette létre semmilyen új értéket, nem szabadít fel energiákat sem. Ezzel szemben a szociális piacgazdaság jelentősége éppen az, hogy elsőbbséget ad a munkának és a termelésnek, vagyis folyamatosan értéket állít elő. Folyamatosan újjáteremti civilizációnk gazdasági alapjait. Ezáltal, tisztelt Hölgyeim és Uraim, a szociális piacgazdaság lehetővé teszi, hogy ne csak a tőketulajdonosok gyarapodhassanak, hanem többé vagy kevésbé mindenki, aki valamilyen módon részt vesz javak és értékek előállításában. Egyúttal a szociális piacgazdaság azt is lehetővé teszi, hogy az aktív társadalom emberhez méltó körülményeket tudjon biztosítani azok számára is, akik erre saját erejükből nem képesek. A szociális piacgazdaság e fontos jellemzői folytán képes arra, hogy hosszú távon is finanszírozza önmagát. Erre mondta az előbb Barroso elnök úr, hogy fenntartható fejlődés. Vagyis képes erősíteni a társadalmi kohéziót, az egymás iránti felelősséget, a szociális piacgazdaság igenis támogatja a kultúrát és a civil kezdeményezéseket, vagyis a szociális piacgazdaság – és csak az – képes gazdagítani és erősíteni az egész nyugati civilizációt.

Tisztelt Hölgyeim és Uraim! Tisztelt Elnök Urak!
A mostani kihívás tehát Európa számára úgy hangzik, hogy képesek vagyunk-e legyőzni a kapitalizmus válságát a szociális piacgazdaság megújításával. Vajon kikristályosodik-e eddigi tudásunkból és tapasztalatainkból egy olyan erős Európa, amely a XXI. századi globális civilizációnak megkerülhetetlen erőforrása, avagy megmarad egy szép, lassan elfoszló, romantikus álomnak, amit az európai értelmiség még dédelget egy darabig magában, de a megvalósítására valójában sohasem kerül sor.

Tisztelt Hölgyeim és Uraim!
Én úgy gondolom, hogy Európának, ha nem akar a globálisan jelentéktelen történelmi skanzen pozíciójába süllyedni, valójában nincs más választása, mint értékeinek megújításával legyőzni a kapitalizmus válságát. És én abban is biztos vagyok, hogyha nem tétovázunk, hanem nekifogunk, akkor erre képesek is leszünk.  Ehhez, hogy ez sikerüljön, két dologra van szükségünk. Először is igazi és valóságos életerőre, olyanfajta erőre és energiára, ami valójában csak magukban az emberekben található meg, csak belőlük szabadítható föl. Vagyis okoskodás és spekuláció helyett valóságos emberi munkára van szükségünk. Pusztán okos elméletektől, programoktól, számításoktól egyetlen civilizáció sem lesz működőképes, csak attól, hogy az emberek működtetni akarják, vagyis dolgoznak, vagyis azáltal, hogy az embereknek van munkájuk, amit ők értelmesnek tartanak, és erejüket beleadva elvégeznek.

A másik dolog, amire szükségünk van ahhoz, hogy le tudjuk győzni a mostani válságot, és a mi nyugati, európai értékeinket újítsuk meg, az állandóságtudat. Nem lehet állandó átmeneti állapotban élni. Ez ellentétes az ember elemi ösztöneivel és biológiai természetével. Ha valahol, na, hát, ezt itt Közép-Európában mi pontosan tudjuk. Nekünk tehát állandóságra és az állandóság tudatára is szükségünk van. Aki nem lehet biztos abban, hogy van értelme és haszna a munkájának, van értelme és haszna az erőfeszítéseinek, az el fogja veszíteni a motivációját, elveszíti az erejét, és végül elveszíti az alkotókedvét. Márpedig, tisztelt Elnök Urak, Hölgyeim és Uraim, ma Európában még bizonytalanság van. Egy tekintetben kétségkívül erős bizonytalanság van, mármint abban, hogy most valójában mit is támogat a politika, mit támogat az európai politika: a spekulációt támogatja, vagy a munkát. Tud-e válaszolni arra a kérdésre, hogy becsülettel dolgozni érdemes-e, vagy engedi, hogy továbbra is inkább ügyeskedni, mások kárára hasznot szerezni legyen elismert foglalkozás Európában.

Én úgy érzem, hogy Európának a mainál sokkal egyértelműbben kell kimondania, hogy a munkát támogatja, a spekulációt ellenzi. Sokkal egyértelműbben kell kimondania, hogy az európai kultúrában az emberideál az, akinek van tisztességes munkája, amiből meg tud élni, és el tudja tartani a családját. És ezt nemcsak kimondani kell, hanem a föltételeit is meg kell teremteni. Nagyon határozottan elsőbbséget kell adnunk a termelő kapitalizmusnak, a pénzkapitalizmust, amire egyébként bizonyos mértékig szükségünk van, pedig nagyon egyértelmű és szigorú szabályok közé kell szorítani. Nagyobb teret és jóval több lehetőséget, sokkal nagyobb szabadságot kell adni egész Európában a kis- és közepes vállalkozásoknak, a családi vállalkozásoknak, mert a legtöbb embernek ők adnak munkát a kontinensen. Egész Európában egyszerűbbé kell tenni az adózásukat, és könnyíteni kell a kis- és közepes vállalkozások adóterhein. A mai túlszabályozottság valójában senkinek az érdekét sem szolgálja. Bizalmatlanságra nem lehet gazdasági növekedést alapozni. Ahol sok a szabály, ott sok a kiskapu is. Ott tenyészik leginkább a korrupció: a tisztességes vállalkozókat gúzsba köti, miközben csalók és spekulánsok pedig nevetnek a markukba. A feketegazdaság visszaszorítását nem jogszabályok tömege szolgálja, hanem az életszerű és egyébként teljesíthető föltételek. Az államnak nem ellenséget kell látnia – ahogy ez Közép-Európában gyakran szokás – a vállalkozókban és a vállalkozásokban, hanem partnereket.

És végezetül rá kell vennünk a bankokat egész Európában, hogy ne a spekulációt támogassák, hanem finanszírozzák a termelést, a vállalkozást és a munkahelyteremtést. A bankoknak valaha ez volt az eredeti rendeltetése. Betétet gyűjtöttek, és hitelezték a termelést és a munkahelyteremtést. Éppen az vezetett a mostani hitelválsághoz, hogy a bankoknak egy idő után nem ez volt tevékenységük középpontjában. És az állandóság igénye, tisztelt Hölgyeim és Uraim, azt is megköveteli, hogy hosszabb távon is előre gondolkodjunk. Vajon ki fogja megtermelni tíz, húsz, harminc év múlva a nyugati életszínvonal finanszírozásához egyébként szükséges pénzügyi erőforrásokat?

Én szeretném itt is kimondani, hogy nekünk, európaiaknak közös érdekünk, hogy minél többen legyünk, és minél többen dolgozzunk. És én azok közé tartozom, akik mindezt természetes módon szeretnék elérni, nem pedig bevándorlással. Ez azt jelenti, hogy fölfogásom szerint nem mondhatunk le arról, hogy a drámai mértékű elöregedést lassítsuk, és évtizedes távlatokban meg is fordítsuk.  Ehhez meg kell erősíteni a család intézményét, a családok támogatását, és ösztönözni kell a családi alapú vállalkozásokat. Ha jól látom, a történelem a XXI. század kihívásai révén éppen azokat az értékeket emeli föl, azok iránt az értékek iránt támaszt keresletet, amelyre egyébként a mi politikai családunk és közösségünk, az Európai Néppárt is építi a politikáját. Az Európai Néppártnak különösképpen meg kell becsülnie ezt a helyzetet, mert soha még olyan nagy sikerrel nem képviselhette az eszméit, a családot, a vállalkozást, az egyéni felelősséget, mint éppen most, amikor csak ezeknek az értékeknek a mentén tudunk kiutat találni a mostani válságból.

Meggyőződésem, hogy az európai szociális piacgazdaságot megújítani és a kapitalizmus válságát legyőzni csak ezeknek az értékeknek az előtérbe állításával lehetünk képesek. Ez egy közös nagy cél. Legyünk minél többen, és dolgozzunk minél többen az egész kontinensen! Ez egy olyan nagy közös cél, amely Európát erőssé teheti a XXI. században.

Tisztelt Barroso és Daul Elnök Urak! Hölgyeim és Uraim!
Az európai perspektívák mellett, miután Budapesten vagyunk, és ne áruljunk zsákbamacskát, itt hamarosan egy parlamenti választás is lesz, nem kerülhetem meg, hogy Magyarországról ne mondjak néhány gondolatot. Magyarországról is szeretnék néhány szót szólni.

Tisztelt Daul és Barroso Elnök Urak!
Nem arról a szégyenről akarok beszélni, amit az elmúlt évek hoztak a magyar nép fejére. Ez a mi dolgunk. Ezt pontosan ismerjük, ettől mi szenvedünk. Senki sem szereti, hogyha a hazugság és a saját nemzetének a neve szinonimájává válik a nemzetközi közösségek előtt. De ebben mi nem várunk Önöktől segítséget. Ez a mi szégyenünk, ezt nekünk kell rendbe hozni, ezt nekünk kell helyretenni, a tekintélyünket nekünk kell visszanyerni, s a tiszteletet nekünk kell újra kiharcolni. Mi tudjuk, hogy ez a mi dolgunk, és készen is állunk arra, hogy ezt megtegyük. Sőt, nemcsak készen állunk, hanem ezt a munkát el is fogjuk végezni. Ami persze nem jelenti azt, hogy ne tudnánk, hogy ez micsoda nehéz munka lesz. Tisztában vagyunk egy rendkívül kényes dilemmával. Miközben mindannyian szeretnénk újjáépíteni Magyarország reputációját, aközben azt is tudjuk, hogy ezt nem építhetjük hazugságra. Tudjuk, hogy eljön a pillanat, ez nincs messze, a választások után talán egy-másfél hónappal, amikor újra el kell mondani az igazat. Amikor világossá kell tenni, hogy mi is a magyar gazdaság valóságos állapota. És ezt Görögország árnyékában kell megtennünk úgy, hogy közben a maradék kis reputációnkat se veszítsük el. Hogy pontosan hogyan fogjuk ezt megtenni, ezt még én sem tudom. De hogy meg fogjuk, és csak ezen a módon lehetséges, abban biztos vagyok. És abban is, hogy a megfelelő utat megtaláljuk ehhez a célhoz.

Tisztelt Hölgyeim és Uraim!
Én természetesen nem Magyarország szégyenéről akarok beszélni, mert a mi reményeink szerinti leendő kormányunknak a gondolkodását leginkább az a bibliai történet határozza meg, amely Noéról szól, aki a világ megmentőjéhez némileg méltatlan módon egy alkalommal fölöntött a garatra, és elheveredett a sátrában szinte teljesen lemeztelenedve. Az első fia, aki bement, meglátta őt, majd kiszaladt, és világgá kürtölte a bajt és a szégyent. A másik két fia viszont háttal bement a sátorba, és betakarta az apjukat. Így gondolkodunk mi is Magyarországról. Tisztában vagyunk tehát, hogy mit követel tőlünk a magyar nemzet becsülete és nemzetközi elismertsége. Ezért most én arról szeretnék néhány szót szólni, hogy a magyaroknak minden gondjuk ellenére is, igenis van hivatásuk, és van küldetésük az Európai Unióban. Én úgy gondolom, hogy Magyarországnak élenjárónak kell lennie a változásban, és erre most nyílik lehetőség.

Én azt gondolom, hogy április 11-én a magyar választókat meg kell győznünk arról, hogy menjenek el szavazni, adják a voksukat a változásra, és határozottan nyilvánítsák ki, hogy Magyarországon véget akarnak vetni a spekuláció korszakának, amely tönkretette a gazdaságot, és munkahelyek százezreit szüntette meg. Nekünk, magyaroknak minél egységesebben ki kell nyilvánítanunk, hogy olyan politikát és kormányzást akarunk, amely a termelő kapitalizmusnak és a munkának elsőbbséget ad, és elég erős ahhoz, hogy munkahelyeket teremtsen. Én tudom, hogy nekünk, magyaroknak ma elsősorban ez a dolgunk: a magyarokat az európai értékek, a munka, az európai összefogás eszméje mellé állítani.

Én bízom abban, hogy a magyarok többsége a változásra szavaz majd. Ebben az esetben, ha ez bekövetkezik, akkor 2011. január elsején, amikor Magyarország átveszi az Unió soros elnökségét, akkor olyan kormánya lesz a magyaroknak, amely már határozottan megindult – legalább itt, Magyarországon – a szociális piacgazdaság megújítása felé. És akkor mi, magyarok arra biztathatunk minden európai nemzetet, hogy álljanak ki határozottan a munkahelyteremtés politikája, a munkára épülő szociális piacgazdaság európai ügye mellett. Én úgy gondolom, hogy a munkahelyteremtés minden európai nemzet számára nemzeti üggyé válhat, és éppen ezért lehet megvalósítható, közös célja egész Európának. Remélem, a magyarok ebben a munkában megtalálják a maguk helyét, és ebből a munkából kiveszik a részüket. Ebben a reményben köszöntöm Önöket még egyszer itt, a gyönyörű magyar fővárosban.

Köszönöm, hogy meghallgattak!


orbanviktor.hu
