Forradalom történt a szavazófülkékben
2010.04.25.

            Orbán Viktor ünnepi beszéde a Vörösmarty téren, Budapesten.
        


Tisztelt Hölgyeim és Uraim!
Magyar választópolgárok, magyarok határon innen és túl örömmel jelentem, hogy a mai csúcstámadás, a mai oxigénpalack nélküli csúcstámadás sikerült. A Fidesz – Magyar Polgári Szövetség és a Kereszténydemokrata Néppárt a magyar parlamenti mandátumok 68 százalékát szerezte meg. 

Tisztelt Hölgyeim és Uraim!
Magyarország a mai napon megerősítette a demokrácia melletti elkötelezettségét, helyét Európában és az Európai Unióban. Köszönet mindenkinek. Köszönet minden magyar embernek. De különösen köszönet azoknak, akik nyolc éven keresztül kitartottak a Fidesz, a Kereszténydemokrata Néppárt és a polgári körök mozgalma mellett. A csúcsra ugyan a mai napon Magyarország ért fel minden egyes polgárával együtt, de a nyolc éven keresztül kitartók mentek elől, ők vitték, és ők tűzték ki a mai napon a csúcsra a zászlót. Hála és köszönet érte. Egy európai ország a mai napon új csúcsot állított fel. Egy olyan ország, amely az utóbbi években jószerivel csak lesajnáló véleményeket kaphatott, csak negatív hírek szóltak róla a világban, és ma egyszer csak sokak számára, mint derült égből a villámcsapás, itt ez az új csúcs. Ez világsiker, ez magyar világsiker. A szabad világ országai elszoktak már attól, hogy a versengő pártokra épülő demokráciákban lehet olyan széles, óriási nemzeti egységet teremteni, mint amit a mai napon a magyarok hoztak létre.

Kedves Barátaim!
Nem egyszerűen arról van szó, hogy Magyarországon megtörtént a hatodik szabad választás. Sokkal nagyobb dolog történt a mai napon Magyarországon. Ma forradalom történt a szavazófülkékben. A mai napon a magyarok bebizonyították, hogy van értelme a demokráciának, van értelme hinni a demokráciában, mert demokratikus keretek között olyan nagy horderejű változást tudunk véghezvinni, amelyet régen csak a forradalmak nyújthattak egy országnak. Mi történt Magyarországon, kedves Barátaim? A mai napon Magyarországon beteljesedett egy történelmi tanulság, húsz év tanulsága, a rendszerváltás nagy tanulsága, mely úgy hangzik: rendszert váltani nem lehet, rendszert csak megbuktatni és megdönteni lehet, megdönteni és újat alapítani helyette. 

Ma ez történt. A magyarok ma rendszert buktattak, és egy új rendszert alapítottak meg. A magyar emberek a mai napon megbuktatták a hatalommal visszaélő oligarchák rendszerét, és helyette megalapítottak egy új rendszert: a nemzeti együttműködés rendszerét. Olyan elemi erővel akarták lezárni a magyarok millióit megsanyargató, vagyonukból, reményeiből kiforgató korszakot, hogy végül a magyarok összeszedték minden maradék erejüket és hitüket, és világra szóló összefogást értek el. Minden magyar büszke lehet erre az új világsikerre, én is büszke vagyok, kedves Barátaim, hogy veletek együtt részese lehettem ennek. Két hete elkezdtünk egy mondatot, és ma pontot, pontosabban szólva felkiáltójelet tettünk a végére. Magyarországon a mai napon az emberek ereje legyőzte az oligarchákat. Ma újra mertünk nagyok lenni, mondjuk ki és legyünk rá büszkék. Átléptük a saját árnyékunkat. Ma mi vagyunk a szabad világ együttműködés-csúcstartói és bajnokai. Mától Magyarország politikai és gazdasági rendszerét a nemzeti együttműködés rendszerének hívják, és ezzel a rendszerrel Magyarországot közösen újra fogjuk építeni, és erőssé fogjuk tenni.

Olyan rendszer lesz ez, amelyben egymást fogjuk segíteni, és egymást fogjuk biztatni, hogy merjünk nagy célokat kitűzni és azokért közösen dolgozni. Ebben az új rendszerben az oligarchák régi szabályai érvényüket vesztik. Mától Magyarországon a magyar emberek érdeke az első. Mától Magyarországon a nemzeti együttműködés lesz mindennek a mércéje. A nemzeti együttműködés rendszere, Barátaim, mindenki számára lehetőség, és mindenki felé elvárás, aki Magyarországon él, dolgozik és vállalkozik. És természetesen a nemzeti együttműködés teljes jogú részesei a határon túl élő magyarok is. A nemzeti együttműködés ma megalapított rendszere új szabályok szerint működik majd, olyan szabályok szerint, amelyeket az emberek már régóta várnak, sőt követelnek. A kormány irányításával az állam feladata lesz a szabályok jogszabályba öntése, betartása és betartatása. A magáncélokat, a magánérdekeket szolgáló, a magánhatalmat építő politika napjai ma leáldoztak, és nem fogjuk hagyni, hogy még egyszer visszatérjenek. 

Tisztelt Hölgyeim és Uraim! Magyar Választópolgárok!
A nemzeti együttműködés rendszerében a győztesnek nem igaza van, hanem feladata. És sikernek csak az számít, ami az egész közösség számára siker. Magyarország ma világra szóló győzelmet aratott, most az a feladatunk, hogy a győzelem lendületével folytassuk a megkezdett együttműködést, megkezdjük a mögöttünk hagyott korszak romjainak eltakarítását, a felelősség megállapítását és az újjáépítést.

Végül szerényen és alázattal azt üzenjük Magyarország polgárainak, hogy megértettük és diadalra vittük a magyarok történelmi álmát. Vincit voluntas tua! Győzedelmeskedjék hát a te akaratod!

Hajrá, Magyarország, hajrá, Magyarok!


orbanviktor.hu
