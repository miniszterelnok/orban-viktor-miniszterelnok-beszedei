Magyarország rendet és biztonságot akar
2011.03.6.

            Orbán Viktor beszéde a rendőr tiszthelyettesek avatásán, Budapesten.
        


Tisztelt Eskütevők! Tisztelt Tiszthelyettesek! Hölgyeim és Uraim!
Mindig felemelő pillanat olyan ifjakat köszönteni pályakezdésük alkalmából, akik hazájuk fegyveres szolgálatát választották hivatásul. A mai eseménynek az ad különleges rangot, hogy Önök hivatásukat abban az évben kezdik meg, amelyben Magyarország megújul. 

Önök is tudják, hogy nekünk, akik szeretjük a hazánkat, akik itt akarjuk leélni az életünket, akik itt akarunk szép és biztos jövőt a gyermekeinknek, együtt, közösen, összefogva kell visszarántanunk Magyarországot a szakadék széléről. Hazánk a szakadék szélén egyensúlyoz. Gazdasága legyengült, feje búbjáig eladósodott, a tisztességes munkának még nincs becsülete, a családok tekintélyes része még szegény, és napi megélhetési gondokkal küzd, a bűn felszaporodott, és még nyitva áll a züllés mélységei felé vezető út. Önök is láthatják, Magyarország megújulásért kiált. A megújulás nem várathat magára; Magyarország rendet és biztonságot akar. Önök a legnehezebb és egyben a legszebb pillanatban vállalkoztak a rendőri hivatásra. A hazának ma égető szüksége van Önökre, sokat is várunk Önöktől. És a becsületes munkáért Önök is sokat várhatnak a hazájuktól. Most az Önök szakmája is átalakul, az átalakulás lezárultával az Önök helyzete, erkölcsi, anyagi megbecsülése, életszínvonala jelentősen meghaladja majd a jelenlegit. 

Ma azért vagyunk itt, tisztelt Hölgyeim és Uraim, hogy erős biztatással, jókívánságokkal és reménnyel útnak indítsunk egy új rendőr generációt. Biztatjuk Önöket, munkájukat örömmel és megelégedéssel végezzék, kívánjuk Önöknek, hogy szolgálatukat biztonságban teljesítsék, mert ez a pálya nem veszélytelen. És reménykedünk is abban, hogy az Önök munkája beépül a most újjászülető, erős, gyarapodó, önbizalmát és önbecsülését visszanyerő Magyarország jövőjébe. 

Tanáraik munkáját köszönöm, édesanyjuknak és édesapjuknak hálásak vagyunk. Hálásak vagyunk azért, hogy szép, egészséges, a haza szolgálatára kész, a hivatásuknak megfelelni akaró, becsületes és szorgalmas fiúkat és lányokat neveltek.
Munkájukhoz sok erőt, jó egészséget és Isten áldását kívánom!
Köszönöm, hogy meghallgattak.


orbanviktor.hu
