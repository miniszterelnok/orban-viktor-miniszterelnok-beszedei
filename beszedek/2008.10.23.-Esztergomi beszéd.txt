Esztergomi beszéd
2008.10.23.

            Orbán Viktor beszéde az esztergomi díszpolgárság elnyerése alkalmából Esztergomban.
        


Bíboros Érsek Úr! Polgármester Úr! Tisztelt Hölgyeim és Uraim! Hogy miért van az, ha az ember a saját életútját hallgatja, mindig nekrológ-szerű élményei vannak, magam sem tudom. Zavarba hoz, ha velem ennyi minden történt, magam sem gondoltam volna, mint a felsorolásból kitűnik, akkor vajon mi minden történhetett a Bíboros Úrral a sokkal hosszabb esztendők során?!
Talán az lesz a leghelyesebb, ha mondandómat azzal kezdem, hogy hálás szívvel megköszönöm részben a kedves fogadtatást, a díjat odaítélőknek pedig a magas kitüntetést. „Jó vezérek mindig lesznek ott, ahol jók a közkatonák” – írja Mikszáth Kálmán. Antall Józseftől pedig egyszer azt hallottam, ha nagynak látszunk, nem azért van, mert nagyok vagyunk, hanem azért, mert nagy emberek vállán állunk. Ezért érzem megtiszteltetésnek, hogy Bíboros Érsek Úrral egy időben vehetem át az Önök megtisztelő kitüntetését. Hiszen Paskai bíboros úr az ő és a sorstársai évtizedeket átívelő munkája, a keresztény és katolikus egyház kitartása atz mondatja velem, aki ma ilyen kitüntetésben részesül, hogy valójában az ő vállukon, a magyar népet bátorításra, kitartásra biztató ember vállán állok, amikor átvehetem a kitüntetést, és egyben gratulálhatok is Bíboros Érsek Úrnak a kitüntetéséhez.
Tisztelt Megjelentek! Ha az emberekben feszül a tettvágy, ha vannak magasra törő céljaik, akkor azért általában csak akad közülük egy, aki vállalja, hogy az élére áll a nemes törekvéseknek. Ezért, ha megengedik, én úgy tekinteném, hogy ez a megtisztelő elismerés voltaképpen nem nekem szól, aki most tulajdonképpen ünnepélyesen átveszi, hanem elsősorban Önöknek, esztergomiaknak, akik, amikor kellett, mertek a jövőbe tekinteni, és szól minden magyar embernek, aki az építkezést, az alkotást, a felemelkedést választotta. Köszönöm, hogy az Önök segítségével, az Önök jóvoltából részese lehettem ezeknek a nagyszerű eseményeknek!
Tisztelt Hölgyeim és Uraim! Tisztelt Polgármester Úr! A magunkfajta emberek minden ünnepi eseménynek jelképes erőt tulajdonítanak, ezért egy ilyen kitüntetés átvételekor különös jelentőséget kap a helyszín és az időpont egyaránt. Az ünnepek számunkra, magyarok számára olyan pillanatokká válhatnak, amikor úgy érezhetjük, egy rövid időre felvillan, kirajzolódik a Sors vonala.
1956. október 23-a sokáig ugyanolyan véghely volt a magyarság számára, mint az apostoli alapító király fővárosa: a magyarság jövőbe ívelő hídjának karja hosszú évtizedekig ugyanúgy a semmibe vezetett, mint itt, Esztergomban a közel hatvan évig a Duna fölött rozsdálló torzó. 1956 októberében hiába emeltek pilléreket és fektettek gerendákat, a szennyes és jeges novemberi ár elmosott, elsodort mindent: iszappal és hordalékkal betakarva a talpköveket, szürkés ködbe vonva a túlpartot, reménytelenné és kilátástalanná téve az átjutást egy független, gyarapodó és erős Magyarországra.
Ám ahogy elérkezett a nap, amikor képesek lettünk itt, Esztergomnál a folyó két partját összekötni, elkészült az a régi, hordaléktól megtisztított talpkövekre alapozott jelképes híd is, amely 1956 hitét, eszméit és vágyait kötötte össze a millénnium önbizalomtól duzzadó és a jövőbe tekintő országával. Úgy éreztük, egyszer s mindenkorra magunk alatt tudhatjuk az örvénylő és tajtékot vető folyamot, úgy éreztük, ismét folytonosság van a büszkén vállalt múltunk és a remélt jövőnk között. Úgy éreztük, szilárd a lábunk alatt a talaj, és nem számít, mi is hömpölyög odalent.
Tisztelt Hölgyeim és Uraim! Az előbb idézett, éleslátásáról híres és a magyar néplélek kitűnő ismerőjének bizonyult Mikszáth egy másik helyen azt írja, hogy „tönkrement remekművek gyakran előfordulhatnak az olyan nemzeteknél, ahol az épségben megmaradt művek nem remekek”. Valóban, egy ideje gyakran és egyre inkább elfog bennünket az az érzés, hogy Szent István, 1956 és a millénnium Magyarországa ismét romos végvár lett. Először még csak a lábunkat nyaldosta a folyam, most már kötésig állunk az árban, és az emelkedő vizet nézve megint reménytelennek látszik az átjutás a túlsó partra. Úgy érezzük, megint csak az elkeseredett, csüggedt mindennapos küzdelmeink maradtak: a nagyszerű, a felemelő, az örökös, a nemzedékeket átfogó emberi lét újra homályba veszett.
De, tisztelt Hölgyeim és Uraim, ha egy pillantást vetnek a Mária Valéria hídra, talán visszatér a hitük, talán újjáéled Önökben a remény. Mert az a tény, hogy ezt a hidat már ötödször építettük újjá, azt bizonyítja, hogy az alkotás, a felfelé törekvés, az élet mindig erősebb, mint a pusztulás, az önfeladás.
Igen, tisztelt Hölgyeim és Uraim, Bíboros Úr, tisztelt Polgármester Úr! A hely és az időpont jelképes ereje azt üzeni mindannyiunknak: újjáépítjük az országot, hidat verünk megint, ha kell, százszor is, és közösen, valamennyien átjutunk a túlsó partra.
Köszönöm, hogy meghallgattak!


orbanviktor.hu
