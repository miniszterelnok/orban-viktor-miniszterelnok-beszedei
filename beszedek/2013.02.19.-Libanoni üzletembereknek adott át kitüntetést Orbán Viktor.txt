Libanoni üzletembereknek adott át kitüntetést Orbán Viktor
2013.02.19.

            Orbán Viktor köszöntője Adnan és Adel Kasszar kitüntetése alkalmából.
        


	Tisztelt Hölgyeim és Uraim!

	Most, hogy már minden fontos dolog elhangzott, csak néhány személyes megjegyzést szeretnék tenni. Először a sikerről. Örülünk, hogy egy olyan testvérpárt tüntethetünk ki ma itt, Budapesten, akik lenyűgöző nemzetközi sikert tudhatnak magukénak. Ez egy bizonyíték arra, hogy nemcsak nagy nemzetek fiai lehetnek sikeresek, úgyhogy az Önök sikere biztatás a magyar üzletemberek számára. Másodsorban szeretnék egy gondolatot mondani a bölcsességről, különösen, hogy bölcs üzletemberekkel van itt ma dolgunk.

	Tisztelt Hölgyeim és Uraim!

	A mai világban szinte mindent meg lehet vásárolni, egy dolgot azonban biztosan nem: ez pedig az idő. És ez mind a két irányba igaz. Nem vásárolhatunk magunknak időt, és nem is vásárolhatjuk meg azokat a tapasztalatokat, amelyeket csak az idő múlása adhat meg nekünk. Szerencsés az az ember, és szerencsés az az ország, amelynek bölcs barátai vannak. Magyarország egy szerencsés ország, mert bölcs, nehéz és nagy időket megélt barátai vannak a testvérpár személyében. A harmadik megjegyzésem a barátságról szól.

	Kedves Barátaink!

	A dolog úgy áll, hogy a magyarok sosem felejtik el, hogy Keletről származnak, ezért mi jól érezzük magunkat Keleten, és jól érezzük magunkat Keletről jött emberek társaságában, könnyen építünk ki lelki barátságokat. Értjük azt a világot, és értjük az onnan jött embereket. Értjük a Keletnek azt az üzenetét, hogy persze a pénz fontos, a siker fontos, de az egész nem ér semmit barátság nélkül. Magyarország kitüntetett országnak érezheti magát, hogy Keleten számos barátja van, tekintélyes barátai, akik újabb és újabb barátok hoznak nekünk. Önökre mi úgy tekintünk, mint Magyarország nagy barátaira. Van egy mondás Magyarországon, miszerint a madarat tolláról, az embert barátjáról lehet megismerni. Van egy másik mondás is, miszerint a barát a bajban ismerszik meg. Magyarországnak időnként jól, máskor rosszul mennek a dolgai, de van néhány ember, aki mindig kitart Magyarország mellett. Nemcsak akkor a barátaink, amikor Magyarországot nagy betűvel és dicsőséggel emlegetik a világban, hanem akkor is a barátaink, amikor kis betűvel írják a nevünket és feketével, de az életben ilyen szakaszok is vannak. Vannak olyan emberek, akik ilyenkor sem hagynak el bennünket. Magyarország szép jövő előtt áll, és ilyenkor különösen jól esik kitüntetni olyanokat, akik mindig, jóban-rosszban kitartottak Magyarország mellett.

	Szerencsés ember vagyok, hogy én adhatom át Önöknek ezt a kitüntetést. Köszönjük mindazt, amit értünk tettek!


orbanviktor.hu
	 
