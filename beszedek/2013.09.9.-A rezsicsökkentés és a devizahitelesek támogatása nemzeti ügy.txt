A rezsicsökkentés és a devizahitelesek támogatása nemzeti ügy
2013.09.9.

            Orbán Viktor napirend előtti felszólalása.
        


	Tisztelt Elnök Úr! Tisztelt Országgyűlés! Tisztelt Képviselőtársaim!

	A mai nappal megkezdjük az Országgyűlés őszi ülésszakát. Ilyenkor alkotmányos szokásaink szerint a kormány ismerteti az előttünk álló hónapokra vonatkozó terveit. A következő hónapokban ismét komoly feladatok állnak az ország előtt. Most érdemes számot vetnünk azzal, hol tartunk jelenleg, mit értünk el eddig. Ezután arról is beszélnünk kell, hogy mit akarunk megvalósítani az ősz folyamán, mik lesznek a következő időszakban közös céljaink.

	Tisztelt Elnök Úr! Tisztelt Ház!

	Mozgalmas hónapok vannak mögöttünk, erős nyarunk volt. Hosszú és férfias küzdelem után kiszabadítottuk Magyarországot az uniós túlzottdeficit-eljárás alól, vagyis abból a kelepcéből, amelyben 2004 óta vergődtünk. Ezt a sikert annak köszönhetjük, hogy rendbe tudtuk tenni az ország pénzügyeit. Uniós tagságunk óta még soha nem álltunk ilyen biztos lábakon. Kiszabadítottuk az országot a nemzetközi pénzügyi alap, vagyis az IMF szorításából, idő előtt az utolsó centig visszafizettük az előző kormányok által felvett hitelt.

	Tisztelt Képviselőtársaim!

	Erre csak olyan országok képesek, amelyek megfelelő szintű tartalékokkal, fegyelmezett költségvetési politikával rendelkeznek, ahol stabil a kormány, egységesek és összetartóak az emberek. A visszafizetéssel véget vetettünk annak az állandó nyomásnak, amellyel a nemzetközi pénzügyi szervezetek a megszorítások politikáját akarták ránk erőltetni. Nem engedtünk a nyomásnak, megvédtük a nyugdíjasok pénzét, a családok adókedvezményeit, fenntartottuk a bankok és a monopolhelyzetben lévő multik adóit. Lejárat előtti visszafizetésre rajtunk kívül összesen még két ország volt képes: Lettország és Izland. Kérem hát Önöket, becsüljük meg ezt a közös és ritka sikert. Szintén örömteli hír, hogy az idei év eddig eltelt hónapjaiban tovább csökkent a munkanélküliség, és tovább nőtt a foglalkoztatottak száma. S ami szintén lényeges, bár kevesebb szó esik róla, ezzel párhuzamosan az aktív munkakeresők száma is nőtt. Azoké az embereké, akik nem segélyből, hanem munkabérből akarnak megélni. Továbbra is érvényes az a célkitűzésünk, hogy hazánk olyan ország legyen, ahol mindenkinek lehet munkája, és képes is abból megélni. Az emberek munkájának megbecsülése terén is tettünk lépéseket előre. Ahhoz, hogy a munkavállalók fizetése többet érjen, le kellett szorítanunk az inflációt, amelynek következtében sikerült is elérnünk, hogy a keresetek értéke nőjön az első félévben. Szokatlan dolog, furcsa még, szoknunk kell a mondatot, de a helyzet úgy áll, hogy Magyarországon az árak jelenleg lassabban emelkednek, mint más országokban. Az egészségügyi dolgozók és a pedagógusok bérének emelésével pedig beléptünk a fizetések megalapozott és ésszerű emelésének időszakába. A béremelések esetében fontos hangsúlyoznom a megalapozottságot és az ésszerűséget. Továbbra is érvényes az a meggyőződésünk, hogy hitelből nem szabad béreket emelnünk, mert végül belerokkan az ország. A béremelések mögött növekedés és növekvő nemzetgazdasági teljesítmény kell, hogy álljon. És ez a következő fontos esemény, ugyanis a gazdaságban megtörtént a növekedési fordulat. A legszigorúbb londoni elemzők, akik a szovjet tudósok modern megfelelői, úgy látják, hogy a magyar gazdaság biztos növekedési pályára állt. Vannak, akik gyors növekedést is jósolnak 2014-re. Mi ennél óvatosabban tervezünk: 2, azaz két százalékkal számolunk. Összességében, tisztelt Képviselőtársaim, elmondhatjuk: ma már nem mások pénzén tengődünk, nem másoktól függünk, hanem a saját lábunkon állunk.

	Tisztelt Hölgyeim és Uraim!

	Amikor 2010-ben megkezdtük a közös munkát, tudtuk, hogy céljaink eléréséhez elsősorban a múlt hibáival kell megküzdenünk, és ezeket kell kijavítanunk. Az eddig elért eredményeink alapján azt mondhatom, hogy mi, magyarok derekasan megküzdöttünk a múlt legnagyobb hibáival, és ma már nyerésre is állunk. Magyarország talpra állt, jobban teljesít, mint korábban és jobban, mint számos európai ország. A legtöbb európai országban sajnos megállíthatatlanul nő az államadósság, magas a költségvetési hiány, növekszik a munkanélküliség, ugyanakkor csökkennek a bérek és a nyugdíjak, és bizony sok európai országban a rezsi még mindig növekszik ahelyett, hogy csökkenne.

	Tisztelt Képviselőtársaim! Tisztelt Elnök Úr!

	Ismerve hazánk helyzetét, ismerve a megélhetés nehézségeit és ismerve a 2002 és 2010 közötti rombolás következményeit, az eredmények és a javulás ellenére sem lehetünk elégedettek, semmi okunk sincs az elbizakodottságra. Egyetlen dolog van azonban, amit biztosan tudhatunk: mégpedig az, hogy ehhez az eredményhez minden magyar ember munkájára, tudására és minden magyar erőfeszítésére volt szükség, ezért köszönet illet mindenkit, aki tenni akart és tett is érte. Tisztában kell lennünk azonban azzal is, hogy egyáltalán nem mindenki érzékeli még úgy, hogy a korábbi évekhez képest ma már erősebb a hazája, ma már erősebb Magyarország. Sokan vannak, akik még mindig úgy érzik, hogy nem javulnak a kilátásaik, ezért továbbra is komoly erőfeszítések várnak ránk, további nehéz küzdelmeket kell megvívnunk annak érdekében, hogy minden magyar ember és minden magyar család életében érzékelhető javulás következzen be. Amit eddig elértünk így együtt, az reménykeltő és biztató, engem arra sarkall, hogy menjünk tovább a saját utunkon. Azt tanácsolom a Tisztelt Háznak, hogy a jövőben se hallgassunk azokra, akik le akarnak bennünket beszélni a saját utunkról és a saját megoldásainkról. Az előttünk álló ősz során is azt javaslom Önöknek, álljunk ki a magunk érdekeiért, vállaljuk a vitákat és a konfliktusokat, ne ijedjünk meg a bírálatoktól, a vészjósló hangoktól. Kérem Önöket, ragaszkodjunk a saját gondolkodásunkhoz, a saját logikánkhoz és a saját terveinkhez.

	Tisztelt Elnök Úr! Tisztelt Ház!

	Az ősz folyamán a legfőbb célunk, hogy tovább növeljük az ország függetlenségét, a családok biztonságát, és segítsünk az embereknek, hogy javíthassák saját életkörülményeiket. A magyar családok akkor lesznek biztonságban, ha a nagy nemzetközi vállalatok nem tudnak több pénzt kihúzni a zsebükből, mint amennyi megilleti őket. A magyar családok akkor lesznek biztonságban, ha a bankok nem vehetik rá őket olyan hitelszerződések megkötésére, amelyek kockázatát csak ők viselik.

	Tisztelt Elnök Úr! Tisztelt Ház!

	A Fidesz és a kereszténydemokraták több döntést is hoztak az elmúlt hetekben, amelyek a kis keresetű családok adókedvezményeire, az úgynevezett gyed extrára, a devizahitelekre és a rezsicsökkentésekre vonatkoznak. Most két ügyet szeretnék ezek közül kiemelni; mindkét ügy messze túlmutat saját magán, ezt jól jelzik a velük kapcsolatos heves viták és éles konfliktusok is. A leginkább szimbolikus értékű dolog a rezsicsökkentés. Nem emlékszem, hogy az elmúlt évtizedekben történt volna hasonló dolog hazánkban, Európában is egyedülálló tett ez. Azóta már vannak óvatos követőink, de még nem hallottam olyan mértékű csökkentésről, mint amit mi vittünk és viszünk véghez. Ugyanakkor, Tisztelt Ház, ez nem pusztán egy bátor és szokatlan intézkedés, ami könnyítést jelent a magyar családoknak, a rezsicsökkentés több ennél: valójában Magyarország függetlenségéről szól. Ahhoz, hogy Magyarország valóban független legyen, meg kell szabadulnunk azoktól a tényezőktől, amelyek kiszolgáltatott helyzetbe hozták, és amelyek lehetővé teszik, hogy kihasználjanak bennünket. Kiszolgáltatottak voltunk a pénzvilágnak, az uniós bürokratáknak és politikusoknak, a mohó multinacionális vállalatoknak, akik hol rossz hitelekkel, hol politikai nyomással és hol telhetetlen profitelvárásokkal olyan magasra emelték az árakat, hogy végül a magyar családok fizették a legtöbbet a gázért és a villanyáramért egész Európában. Mi ennek a kiszolgáltatott helyzetnek vetünk most véget. A rezsicsökkentés annak a szimbóluma, hogy Magyarország képes önálló és független, a magyar emberek érdekeit szem előtt tartó gazdaságpolitikát folytatni. Tudjuk, hogy ez harcokkal jár; vannak, akik a függőségünkben érdekeltek, azonban Magyarország elég erős ma már ahhoz, hogy kiálljon magáért. Az eddigi rezsicsökkentést sem egy könnyed tollvonással vittük véghez: ez egy éles harc volt, mert hatalmas erőket kellett legyűrnünk, és komoly érdeksérelmeket okoztunk. Ezt a harcot, tisztelt Képviselőtársaim, mi, magyarok csak együtt és közös erővel tudtuk és tudjuk sikeresen megvívni. Innen is szeretném megköszönni azt a 2 millió 200 ezer aláírást, amellyel a magyar választópolgárok kiálltak a rezsicsökkentés, végső soron saját maguk mellett.

	Tisztelt Ház!

	Az ősz folyamán a Fidesz és a kereszténydemokraták döntésének megfelelően további 11,1 százalékkal fogjuk csökkenteni a gáz, a villany, illetve a távhő árát, az erről szóló előterjesztések hamarosan elkészülnek.

	Tisztelt Hölgyeim és Uraim! Tisztelt Elnök Úr!

	Magyarország csak akkor lehet a maga ura, ha sikerül pontot tennünk a lakáscélú, jelzálog alapú devizahitelek ügyének végére is. Sokat tettünk már e terhes örökség ügyében, talán többet, mint bárki évekkel ezelőtt remélhette volna. A végtörlesztések révén 160 ezer családot szabadítottunk ki, az árfolyamgát révén pedig 180 ezer családot segítettünk meg.

	Tisztelt Hölgyeim és Uraim!

	Azonban ez még kevés. Mi is történt a devizahitelek ügyében? Sokan és sokféleképpen minősítették már ezt az esetet. Úgy látom, hogy amikor a bankok ezeket a hitelszerződéseket megkötötték az ügyfeleikkel, akkor visszaéltek saját helyzetükkel, visszaéltek az emberek jóhiszeműségével és naivitásával. Ezeket a hiteleket a bankok úgy terjesztették el, hogy közben ismerték a lehetséges kockázatokat: a bankok pontosan tudták, hogy mi lesz, ha elszabadulnak az árfolyamok. Ez épp onnan tudható, hogy az összes árfolyamkockázatot jó előre áthárították az ügyfelekre: a szerződéseket úgy fogalmazták meg, hogy baj esetén a kockázatot csak az ügyfeleik viseljék, ők maguk pedig semmilyen veszteséget vagy kárt ne szenvedjenek el. Igaz, senkit sem kényszerítettek ilyen szerződés aláírására, de ilyen egyoldalú szerződések láttán nehéz jóhiszeműséget feltételezni. Valójában a bankok egy olyan üzletet kötöttek, amely csak nekik jelentett óriási profitot. Az üzleti életben elfogadhatatlan, ha két fél úgy köt üzletet egymással, hogy csak az egyik visel kockázatot, tehát csak az egyik járhat pórul, miközben a másik számára a nyereség garantálva van. Az én álláspontom, tisztelt Elnök úr, mélyen tisztelt Képviselőtársaim, az én álláspontom szerint a bankoknak erkölcsi kötelességük módosítani a szerződéseket az ügyfelek javára. Ezért a bankokat arra szólítjuk föl, hogy javítsák ki a saját hibáikat, és a szerződéseket úgy alakítsák át, hogy az árfolyam-módosításból származó veszteség nagy részét ők viseljék és ne az emberek. Igazságos megoldást várunk tehát a bankoktól. Ha azonban ezt önként nem teszik meg november 1-jéig, akkor a kormány lépni fog.

	Tisztelt Ház!

	Mi méltányos megoldást akarunk. Van itt felelősségük az ügyfeleknek, az államnak is sajnos, mert nem állította le időben a rosszhiszemű hitelezést, de első helyen és leginkább persze van felelősségük a bankoknak. Az igazságos és méltányos megoldás azt is jelenti, hogy a bajba került lakás-devizahitelesek nem járhatnak jobban, mint azok, akik nem vettek föl hitelt, illetve akik ilyen hitelt forintban vettek föl.

	Tisztelt Hölgyeim és Uraim!

	Nem érdemes illúziókat táplálni, a devizahitelesek és a rezsicsökkentés folytatása miatt további bírálatokra és támadásokra számítok. De nem hinném, hogy sok újdonsággal tudnának szolgálni. A legtöbb, amit tehetünk, hogy állunk a viták elébe, és küzdünk az igazunkért, küzdünk a magyar emberek igazáért.

	Tisztelt Ház!

	A bankoknak és a monopolhelyzetben lévő nagyvállalatoknak is hozzá kell szokniuk az új helyzethez. Eddig ők voltak erősebbek, és eddig a szocialista kormányok meghajoltak az erejük előtt. Most viszont mi vagyunk az erősebbek, és nekik kell alkalmazkodniuk a magyarokhoz, és nem a magyaroknak hozzájuk. Világossá szeretném tenni mindenki számára, hogy senki sem fog még egyszer a magyar emberek kárára extraprofitot szerezni Magyarországon, nem fogjuk hagyni senkinek, hogy kihasználják a magyarokat.

	Tisztelt Hölgyeim és Uraim!

	Magyarország független, szuverén ország, még ha néhányakat ez a hír meg is lep. A gyarmatosítás kora lejárt. A rezsicsökkentés, a devizahitel-rendszer felszámolása, a családok és az otthonok megmentése számunkra nemzeti ügy. Ezért ehhez és minden hasonló, az ország függetlenségét védő, a magyar családok biztonságát, erősödését szolgáló intézkedéshez kérem minden parlamenti frakció és valamennyi képviselőtársam aktív támogatását.

	Köszönöm megtisztelő figyelmüket!


miniszterelnok.hu
