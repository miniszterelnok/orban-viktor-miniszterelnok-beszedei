Minden termelő beruházás kedves az országnak
2014.03.25.

            Orbán Viktor beszéde az új Lego-gyár átadásán. (2014. március 25. Nyíregyháza)
        


	Jó napot kívánok, tisztelt Hölgyeim és Uraim!

	Good afternoon Ladies and Gentlemen! Your Excellencies! Our guests from all around the world from Denmark and from other cities of Europe! I would not apologize, but because we are in Hungary, I have to speak our Hungarian language.

	Tisztelt Hölgyeim és Uraim!

	Tisztelettel köszöntöm Önöket! Külön is nagyrabecsüléssel köszöntöm Dánia magyarországi nagykövetét. Dánia a mi barátunk, mindig támogatott bennünket, és ennek a beruházásnak a létrejöttéhez is kellett egy hagyományosan jó, kölcsönös tiszteleten alapuló dán–magyar barátság. Amikor gondolkodtam azon, hogy mit is kellene mondanom, amikor majd itt állok Önök előtt, ami az embernek a Legóról valóban eszébe jut, és nemcsak egy hivatalos deklaráció, akkor az első dolog az volt, hogy gyakran szúrja meg az ember talpát éjszakánként a legó, amikor bemegy ránézni a gyerekekre. Ez talán az egyetlen hátránya a Lego játéknak, amit most itt szóvá tudok tenni. Minden más csak pozitív dolog, tisztelt Hölgyeim és Uraim! Mindenesetre hadd ismételjem meg azt, amit már a Lego-gyár vezetői itt elmondtak, hogy itt példátlan gyorsasággal épült föl egy gyárcsarnok, egy új óriási méretű üzemcsarnok. Nem tartanak nyilván világrekordokat csarnoképítésben, de ha ilyen verseny lenne, akkor talán benevezhetnénk a világ egyik legmodernebb és leggyorsabban fölépült csarnokával. Vezérigazgató úrral, Elnök úrral beszéltem a mostani megnyitó előtt, és elmondtam neki is, hogy ez nem véletlenül van így. Magyarország óriási történelmi hátránnyal indul az európai gazdasági versenyben, hiszen volt itt 45 olyan év, amikor a magántulajdon és a magángazdaság nem kívánatos, sőt üldözött volt, és ez megakadályozott bennünket abban, hogy a tehetségünknek és a szorgalmunknak megfelelő tőke halmozódjon föl, ami a modern gazdaságban elengedhetetlen, ha sikeresek akarunk lenni. Nekünk tehát tőkére van szükségünk, a tőkével rendelkezőknek pedig valamilyen előnyt kell kínálnunk, valamilyen versenyelőnyt, hogy érdemes legyen itt létrehozniuk a gyáraikat. Az első számú előnye Magyarországnak a gyorsaság. Ha kigondolnak valamit valahol a világban, és gyorsan akarják megvalósítani, akkor számíthatnak Magyarországra, mert a gyorsaság Magyarország legnagyobb fegyvere és előnye ebben a pillanatban.

	Tisztelt Hölgyeim és Uraim!

	Nyíregyházán vagyunk. Meg kell említenem azt a körülményt is, hogy ennek a városnak a nyakából 19 milliárd forintnyi adósságot vettünk le, az itt élőket kiváltottuk ebből az adósságból, és összességében több mint 170 milliárd forintnyi beruházás és forrás érkezett ide, hogy a térség fejlődjön. Azt kívánom a nyíregyháziaknak, hogy sose legyen rosszabb négy évük.

	Tisztelt Hölgyeim és Uraim!

	Természetesen Magyarország számára minden termelő beruházás kedves, mármint kedves a szívünknek, hiszen magyar emberek fognak dolgozni ezekben a gyárakban, és hozzásegítenek ezek a beruházások ahhoz, hogy Magyarország valóban termelési központ legyen. De van néhány dolog, amiért a Lego különösen is kedves a mi szívünknek, és én most erről szeretnék mondani néhány szót. Az első ok, amiért külön is kedves a szívünknek a Lego, hogy nemcsak üzleti értéket képvisel, bár kétségkívül hatalmas üzleti értéket képvisel, de kulturális értéket is. Nemcsak arról van szó, hogy a gyerekeinkkel törődik, hanem egészen különleges módon törődik a gyerekeinkkel. Egy olyan kultúrát ad nekik, aminek lényege az alkotás, az újítás és a fantáziadús élet. Márpedig mi más teszi szebbé a felnőttek életét, ha nem az alkotás, az újítás és a fantáziadús élet? Mi másért érdemes egyáltalán élni?

	Tisztelt Hölgyeim és Uraim!

	Meggyőződésem, hogy azok a gyermekek, akik sokat játszanak, jól játszanak, és jó játékokkal játszanak, kreatív és alkotó személyiséggé válhatnak, és nagyobb esélyük van arra, hogy elégedett és sikeres emberek legyenek, mint azoknak a gyermekeknek, akiknek ez nem jut osztályrészül.

	Tisztelt Hölgyeim és Uraim!

	A Lego arra neveli a mi gyerekeinket – ez a másik ok, amiért kedves a szívünknek –, hogy ne elégedjenek meg azzal, ami van, hanem alkossanak valamit. Csináljanak maguknak új játékot, használják a fantáziájukat, és a világot se fogadják el úgy, ahogy van, hanem amikor már megnőnek, erősek lesznek, tehetségesek lesznek, és lesz erejük, akkor ne törődjenek bele abba, amit maguk körül látnak, és elégedetlenek vele, hanem próbálják megváltoztatni, megjavítani, kiigazítani. A Lego erre tanítja a gyerekeinket, és ezért mi hálásak vagyunk azoknak az alapítóknak, akik ezt a játékot föltalálták. Ez szép dolog, tisztelt Hölgyeim és Uraim! Hasonlóan szép dolog – itt nehéz ilyesmit mondani, vagy ritka ilyesmit mondani egy gyárról, hogy szép, és most nem az esztétikumára gondolok, de szép dolog az is –, hogy a Lego-gyár mind a mai napig egy családi vállalkozás. A modern világban mindannyian érezzük, hogyan személytelenedik el körülöttünk minden, és az a dolog, hogy egy ilyen hatalmas világsikert elérő cég családi vállalkozás, szép dolog. Örülünk annak, és az elnök úrnak én meg is köszöntem a találkozónk előtti tárgyaláson Magyarország nevében, hogy részesei lehetünk egy ilyen nagyszerű világsikernek, egy ilyen világsiker-történetnek, mint amilyen a Lego. Megnéztem a számokat. Azok eléggé mellbevágóak. 1949 óta napjainkig 440 milliárd legó elemet gyártottak. Ha az évente értékesített elemeket egymás mellé állítanánk, akkor azok ötször érnék körbe a földet. Ilyen számok mellett különösen figyelemre méltó az a tény, hogy a Lego-csoport teljes gyártókapacitásának több mint 20 %-át és a világ összes Duplo-játékát itt, Nyíregyházán adjuk, illetve állítjuk elő. Még egy tanulságos érdekesség van itt, amire szeretném fölhívni az Önök figyelmét. Ha Önök kinyitották az elmúlt hat-hét évben a lapokat, kattintottak az internetre, vagy bekapcsolták a televíziójukat, akkor a hírek között mindig előkelő helyen szerepelt a válság, az európai vagy nyugati vagy globális pénzügyi és gazdasági válság. Megnéztem a Lego számait a válság éveiben. Ez egy tanulságos történet, tisztelt Hölgyeim és Uraim! A Lego számai azt mutatják, hogy 2007 óta a Lego minden évben képes volt 15 %-kal megnövelni a jövedelmét. Nem hiszem, hogy van Európában még egy olyan gyár, még egy olyan vállalat, amely azt mondhatná el, hogy a legnehezebb válság éveiben évente 15 %-kal képes volt növelni a jövedelmét.

	Tisztelt Hölgyeim és Uraim!

	A nyíregyházi üzemben is ennek jótékony hatását tapasztaljuk. Ez aláhúzza, milyen fontos mindannyiunk számára, hogy a vállalatokat tehetséges emberek vezessék, mert nyilván egy válság idején előállított termelékenység és haszonnövekedés mögött ott van a vezetői tudás és képesség. Ha ez a vezetői tudás nem lett volna ott ebben a gyárban, akkor ma itt nem lenne 250-nel több embernek munkahelye és kenyérkereseti lehetősége. Ez egy olyan tudás, amit érdemes megbecsülnünk, és elismerésünket is érdemes kifejezni a gyár vezetőinek.

	Tisztelt Hölgyeim és Uraim!

	Természetesen beszélhetnék itt arról is – nem fogok –, hogy az is eszembe jutott, mikor készültem, hogy a Lego játék logikája meg a kormányzás hasonlít egymásra, különösen válság idején, amikor egy gazdaság elkezd szétdőlni, mint egy abroncsát vesztett hordó, és a dongák széthullanak. Egy válságban lévő nemzetgazdaság is ilyen. A részei valahogy megvannak, csak nem áll össze az egész valami működőképes teljességgé. A kormányzás ilyenkor nem jelent mást, minthogy ezeket a részelemeket kell valahogy úgy összeilleszteni, mint egy Lego játékot, hogy a végén abból kikerekedjék az, amit az ember, sőt ez esetben nem egyetlen ember, hanem 10 millió magyar ember elgondol.

	Tisztelt Hölgyeim és Uraim!

	Úgy látszik, hogy Magyarországon sok ember használt gyerekkorában legót, ezért ez a kísérlet a magyar gazdaság újjáépítésére sikerrel járt. Tájékoztatni szeretném Önöket, tisztelt Hölgyeim és Uraim, hogy a Legóval a magyar kormány stratégiai megállapodást, partnerségi megállapodást kötött. 43 olyan világcég van Magyarországon, amellyel ilyen megállapodást kötöttünk. Fontos, mert a legtöbb embernek a magyar kis- és középvállalkozók adnak munkát, ezért fontos a magyar kézben lévő kis- és középvállalkozók teljesítménye, de azt minden józan ember belátja, hogyha a világgazdaságba mi megfelelő színvonalon akarunk bekapcsolódni, akkor nekünk szükségünk van nagy nemzetközi világcégekre, akik nemcsak egyszerűen telephelynek tekintik Magyarországot, hanem velünk közös céljaik vannak, ilyen értelemben stratégiai partnerek. A Lego a 43 ilyen nálunk működő, hatalmas nagy cég egyike, és köszönjük Önöknek, hogy ezt a megállapodást tető alá hozhattuk.

	Tisztelt Hölgyeim és Uraim!

	Az is eszembe jutott, amikor készültem ide Önökhöz, hogy a legfontosabb érvünk rendszeresen a Magyarországra érkező külföldi beruházások mellett valójában a dolgozók, a dolgozók szorgalma és képessége. Ha bárkit megkérdezünk, miért hoz Magyarországra egy gyárat, akkor túl azon, hogy a földrajzi fekvést mindig megemlíti, a döntő érvnek a munkásainkat hozza föl, a magyar munkásokat. Azokat a magyar munkásokat, akik képesek elkötelezetten, szorgalmasan és pontosan dolgozni. Nekünk, akik lenyomva voltunk 45 évig a világgazdaságban, fontos dolog, hogy újra és újra elmondjuk, hogy a magyar munkásoknak jó okuk van arra, hogy büszkék legyenek a saját teljesítményükre. Ezek a gyárak csak azért vannak itt az Auditól a Legóig Magyarországon, mert a magyar munkásokkal szeretnének dolgoztatni a tulajdonosaik. Az ő képzettségük, munkájuk és szorgalmuk a mi legfontosabb érvünk ma a világgazdaságban. A magyar gazdasági eredményeknek a döntő tényezői ők a maguk személyükben. Köszönjük a Lego-gyár azon munkásainak, akik ez előtt a csarnok előtt már itt dolgoztak, és az itteni teljesítményükkel lehetővé tették a tőketulajdonosoknak, hogy a következő 250 munkahelyet adó gyárcsarnokot is éppen itt hozzák létre. Ezért ezekért a munkahelyekért az első nyíregyházi Lego-dolgozók dolgoztak meg. Megérdemlik, hogy ilyenkor tisztelettel és megbecsüléssel idézzük föl az ő teljesítményüket.

	Tisztelt Hölgyeim és Uraim!

	Végezetül azt szeretném mondani Önöknek, hogy Nyíregyháza is komoly lehetőségek előtt áll. A dán vendégeink ezt nyilván nem tudják, de történelmileg létezik egy olyan képzet a magyar emberek fejében, hogy az ország nyugati fele fejlettebb, mint a keleti és az északi része kevésbé, és ez hosszú idő óta így van, és sok igazság van ebben. Minden politikai vezetőt foglalkoztat a kérdés, hogyan lehet ezt megváltoztatni részben azért, hogy igazságosabb legyen az élet, ne érezze magát senki másodrendű állampolgárnak a saját hazájában, részben azért, hogy hogyan lehetne a kiaknázatlan lehetőségeket felszínre hozni, hiszen senki nem gondolhatja, hogy az ország keleti felében kevésbé tehetséges emberek laknak, mint az ország nyugati felében. Erre a föltételezésre nincsen semmi okunk. Mindenki, minden kormányzat keresi a megoldást erre a kérdésre. Amit mi választottunk, tisztelt Hölgyeim és Uraim, olyasmi, amit most itt a Lego megtestesít. Mi hiszünk abban, hogy az országnak ezen a részén van néhány olyan hatalmas, nagy, komoly kultúrával rendelkező, értékes munkaerőnek otthont adó nagyvárosunk Miskolctól Nyíregyházáig, amelyek a fejlődés centrumává válhatnak. Ezeket a városokat kell megerősítenünk, mert innen sugárzik majd ki az itt létrejött munkahelyeken keresztül, az itt megtermelt nemzeti jövedelmen keresztül, az itt szükséges szolgáltatásokon keresztül, innen sugárzik majd ki a jólét, a munkahely, a megbízhatóság, egyáltalán a tervezhető jövő.

	Nyíregyházának azt kívánjuk, hogy legyen sikeres város. Nem lehet az ország keleti fele sikeres úgy, hogy Nyíregyháza nem sikeres. Sőt, nemcsak azt kívánjuk nekik, hogy sikeresek legyenek, hanem hogy legyenek olyan mértékig sikeresek, hogy magukkal együtt fölemelhessék az országnak ezt a hátrányos helyzetű térségét is. Sok sikert kívánok a polgármester úrnak, Nyíregyháza minden polgárának! Még egyszer megköszönöm a Lego-gyár vezetőinek, hogy minket választottak! Gratulálok azoknak, akik a beruházást példátlanul rövid idő alatt levezényelték! Köszönjük Dánia nagykövetén keresztül Dániának a barátságot! Az itt dolgozó embereknek sok sikert, erőt és egészséget kívánok!

	Köszönöm, hogy meghallgattak!
	 
