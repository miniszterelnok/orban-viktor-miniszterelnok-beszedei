Minden magyar emberre vár egy másik
2009.05.23.

            Orbán Viktor beszéde a Fidesz, a KDNP és a Magyar Koalíció Párt közös rendezvényén, Esztergomban.
        


Jó napot kívánok mindannyiuknak!
Örülök, hogy ismét itt lehetek Önök között! A szervezőknek köszönöm, hogy ezt a találkozót ezen a nagyszerű helyen hozták létre. Valahogy mindig jólesik ennek a hídnak a lábánál álldogálni. Nyilván van ebben egy kis önzés is, mert az ember a jól végzett munka örömére is gondol ilyenkor, de talán az is eszébe jut az embernek, hogy egy híd megépítése sokkal fontosabb lehet, mint a közlekedési útvonalak biztosítása, hiszen a két település a Duna két partján eddig is közel volt egymáshoz: látótávolságon belül. Ismertem is még a híd építésekor azt a tréfát, hogy Párkány legfőbb látványossága az esztergomi Bazilika. Ebben kétségkívül sok igazság van, de más dolog látótávolságon belül lenni, és más dolog átsétálni egymáshoz, amikor kedvünk úgy tartja. Nos, hát köszönöm a szervezőknek még egyszer, hogy idehívtak bennünket.
Engedjék meg, hogy először is köszönjem ezt az Önök polgármesterének: Tamás, köszönöm szépen, hogy itt lehetünk! Most nem ezért jöttünk össze, de, ha megengedik, zárójelben elmondom, hogy nekünk sok szép közös tervünk van, amely az Önök városát érinti. Tamás nagyszerű rajzokat és terveket dolgozott ki atekintetben, hogyan lehetne Esztergom városát még nagyszerűbbé tenni, és van is közöttünk egy nem nyilvános megállapodás, miszerint ha kormányzati lehetőséghez juttatnak bennünket a magyar választópolgárok, akkor ezeket az esztergomi terveket meg is fogjuk valósítani!
Köszönöm szépen Csáky Pálnak, hogy együtt lehetünk itt a mai napon. Ha van ember, akit nem irigylünk odaát, akkor az ő: a mostani idők nem egyszerűen politikai, hanem személyes helytállást is követelnek tőle és munkatársaitól. Mindannyian látjuk, hogy miközben Szlovákia a fejlődés ütemének tekintetében egyszerűen ellépett mellettünk, amiért egyfelől gratulálnunk kell nekik, másfelől szemrehányásokat kell tennünk saját magunknak, látnunk kell, hogy ez a nagy fejlődés odaát nemcsak áldást hozott a magyaroknak. Mert úgy látom, megerősödtek azok a szlovák kormányzati erők, amelyek a magyar kisebbséget megnyomorító új jogszabályokkal gyermekeink anyanyelvünkön való oktatásának lehetőségét, iskoláinkat, egyáltalán az anyanyelvi oktatás lehetőségét szűkíteni, nehezíteni próbálják. Úgyhogy egy olyan embernek, mint amilyen Csáky Pál, aki a magyarok érdekeit képviseli odaát, nincs most könnyű dolga, amikor a szlovákokkal szemben is érvényt kell szereznie a magyar kisebbség érdekének. De azért sincs könnyű dolga, mert belül sincs minden nyugvóponton. Naponta kapjuk a híreket arról, hogy a Magyar Koalíció Pártján belül milyen politikai feszültségek léteznek, és saját tapasztalatból is mondom: választási kampányra úgy menni, hogy az ember háza táján nincs minden rendben, nos, ez kétszeres erőfeszítést és koncentrációt követel az embertől. Úgyhogy, Pali, azt kívánjuk Neked, meg a munkatársaidnak, hogy mind a párton belüli, mind pedig a pártot körülvevő, a szlovákokkal fönnálló feszültségeket sikeresen kezeljétek, és legyen számotokra a mostani európai parlamenti választás egy megerősítés, amelyben kiállnak melletted, a mostani vezetés mellett, valamint a magyarok érdekei mellett a folyó túlsó oldalán élő magyarok. Sok sikert kívánunk neked! Köszönjük, hogy eljöttél!
Tisztelettel köszöntöm természetesen Schmitt Pált is. Ugye, sok harcot vívtunk mi meg már együtt az elmúlt időszakban, sok mindenki mögött harcoltam már. Szeretek Schmitt Pállal együtt harcolni, de ha még egyszer Viktor öcsémnek szólít, abban az esetben én Pali bácsinak fogom szólítani nagy nyilvánosság előtt. Talán ezen a ponton meg is tudunk állapodni egymással, de higgyék el – talán az én számból ez elfogadható –, hogy én a jó, tehetséges és sokat dolgozó politikusokat mindig is nagyra becsültem, de egy külön kategóriát jelent az ember fejében a politikusok és a parlamenti képviselők azon csoportja, akik úgy érkeztek a közéletbe, hogy valami olyan tett van mögöttük, amire mindannyian, akiknek a képviseletére vállalkoztak, büszkék lehetünk. Egy olyan emberrel harcolni, egy olyan ember vezetésével csatába menni, aki két olimpiai aranyat is fölmutathat, akinek a tiszteletére kétszer is, mindannyiunk büszkeségére a magasba kúszott a magyar zászló, különösen felemelő érzés. Pali, köszönjük szépen, hogy ebben a választási küzdelemben is az élünkre álltál!
Tisztelt Hölgyeim és Uraim!
Tegnapelőtt én még Szatmárnémetiben, az azt megelőző napon Kézdivásárhelyen, tegnap Debrecenben, a reformátusok egyesítő konferenciáján, ma pedig itt a Felvidék lábánál állhatok. Ez jól mutatja, hogy eljött egy fontos pillanat. Eljött egy fontos pillanat, amikor nemcsak azon kell gondolkodnunk, hogy Magyarországon választás lesz. Erről is szólok majd néhány szót, hiszen megvan ennek a sajátos magyar belpolitikai íze is, de most egy olyan választás előtt állunk, amikor azt is figyelnünk kell, hogy mi történik Székelyföldön, a Partiumban, és mi történik a Felvidéken. Ugyanis ennek a választásnak nemcsak magyarországi, hanem Kárpát-medencei tétje is van. Június második hétvégéjén, június 6-án és 7-én az fog eldőlni, hogy a Kárpát-medencei magyarok mindösszesen hány képviselőt küldenek a brüsszeli parlamentbe. A brüsszeli parlament nem a világ legfontosabb helye, de az egyik nagyon fontos helye. A következő öt évben a magyar ügyek képviseletének sikere azon áll vagy bukik, hogy a magyarok milyen súllyal tudnak megszólalni, milyen súllyal tudják bemutatni javaslataikat, törvényjavaslataikat, saját gondjaikat, bajaikat, milyen súllyal tudják hozzátenni Európához a saját gondolataikat a következő esztendőkben. És hogy milyen súllyal, az határozza meg, hogy hányan vagyunk.
Ugye, a régi korokat a modern demokráciától az különbözteti meg, hogy régen a szembenálló felek beszakították egymás fejét, most meg megszámolják egymás fejét. Ez nagy különbség. A brüsszeli parlamentben is így történik ez. Amikor a végén megszámolják, hogy mennyien vagyunk, na, ott dől egy-egy kérdésben, hogy sikerrel képviseltük-e a magyarok érdekét vagy nem. És ha jól megszámolom, tisztelt Hölgyeim és Uraim, akkor a magyar képviselők mellett, a Magyarországról oda érkező képviselők mellett attól függően, hogy milyen sikeresen kampányolnak a bajtársaink Erdélyországban, három vagy négy erdélyi magyar is érkezik majd a brüsszeli parlamentbe. Hogy itt a Felvidéken hogyan és milyen sikeresen zajlik a kampány, kettő vagy három képviselő is érkezhet az európai parlamentbe. Induljunk ki abból, hogy átmegy a magyar baloldal is azon a változáson, hogy nemzeti ügyekben hajlandó összefogni velünk Brüsszelben, és máris nagy számban, egy európai középnemzethez méltó számarányban képviselhetjük majd a magyar ügyeket. Azt kell tehát mondanom, hogy ennek a választásnak hosszú idő után először igazi Kárpát-medencei tétje és jelentősége van, még hogyha a kárpátaljaiak és a délvidékiek egyelőre még a teljes magyar tablóról hiányoznak is.
 
Tisztelt Hölgyeim és Uraim!
Azonban én elsősorban azért jöttem ma ide el Önökhöz, hogy a változásról beszéljek. Ez a híd maga is a változás szimbóluma a számomra. Gondoljanak arra, hogy ez megváltoztatta a folyó két oldalán élő emberek életét. Megváltoztatta egy kicsit a történelmünket is, és egy kicsit megváltoztatott bennünket is. Mert micsoda felemelő érzés volt nem egyszerűen hidat építeni – az mindig jó dolog –, egy olyan hidat építeni, amikor azt mondhattuk, hogy egy olyan hidat építettünk fel, amire ötven évig nem voltunk képesek. Valami olyasmit hajtottunk végre, amiről már azt hittük, soha nem fogjuk tudni megtenni. Ezért ennek a hídnak a fölépítése nem egyszerűen Párkány és Esztergom összekötése, ennek a hídnak a fölépítése az önbecsülés és az öntudat visszatérésének is szimbóluma az én számomra. Jel, biztató jel a jövőt illetően, amely arról szól, hogy akármilyen nehéz helyzetben is vagyunk, ha ötven évig is csonkok állnak ki a vízből, egyszer eljön a pillanat, amikor képesek leszünk változtatni a dolgokon.
Higgyék el nekem, talán még nem vagyok elég idős ahhoz, hogy mindenfajta bölcsességgel traktáljam itt Önöket, de mégis, amit én a közéletben az elmúlt lassan negyed évszázadban megtanultam az, hogy végül is kétfajta fölfogása lehetséges az életnek. Az egyik az, amikor az ember úgy gondolja, hogy ő a körülmények áldozata, a saját életére is úgy tekint, mint amit nem ő maga, hanem inkább a körülmények határoznak meg. Ez a beletörődés, az apátia, az „úgy sem tudok változtatni” világa. De lehet úgy is tekinteni az életünkre, mint szabad emberek életére, és azt gondoljuk, hogy igenis, ha nem is most, de egyszer képesek leszünk arra, ha nem adjuk föl a terveinket, ha készülünk a feladatra, képesek leszünk a legnehezebb helyzeten változtatni. Higgyék el, ezen az apró különbségen, hogy hogyan tekintünk az életünkre, fordul meg a sorsunk. Nemcsak egyénileg. Úgy is, mint közösségé. Ha a magyar nemzet úgy fog magára tekinteni a következő években, ahogy az elmúlt hét évben tekintett, és amire nevelték, és amire kényszerítették, hogy szenvedjen el minden ostobaságot, bajt, bűnt, hibát, ami az országban történik, hogy adja föl, hogy valaha is változtatni tud ezen, akkor a magyar nemzetnek nincs fényes jövője. Ha azonban inkább egymásra hallgatunk, és azt mondjuk, hogy úgy, ahogy a hidat ötven év után felépítettük, úgy, ahogy az oroszokat negyven év után hazaküldtük, úgy, ahogy a kommunistákat kiütöttük az egypártrendszer nyergéből, ugyanúgy most is meg fogjuk változtatni a hazánk jövőjét, akkor sikerülni is fog, tisztelt Hölgyeim és Uraim!
A változásról szeretnék beszélni. Arról a változásról, ami az egész világban zajlik. Sokat hallunk a válságkezelésről meg a gazdasági világválságról, de azt javaslom, hogy egyetlen dologról egy pillanatra se feledkezzünk el! Az, ami most történik a világban, kétségkívül kellemetlen, fájdalmas, sok embernek nyomorultságot hozó változás. Azonban ez egy kísérőjelenség. Ez a válság, amit most átélünk, az életünk elnehezülése a világ átalakulásának kísérőjelensége. Higgyék el nekem, nem lesz többé olyan a világ a válság után, mint amilyen a válság előtt volt. Nem ugyanabba a kerékvágásba zökken majd vissza az európai civilizáció, sőt az emberi civilizáció sem; egy új kerékvágásban fogjuk folytatni az életünket. Ezért fontos, hogy sose felejtsük el, hogy mi okozta az előző rend megbicsaklását, összeomlását, és mi okozza a sok nyomorúságot, amitől ma szenvednek az emberek szerte a világban. Mert nem egyszerűen testetlen közgazdasági törvények, gazdasági törvényszerűségek okozták ezt, hanem emberek. Ne feledkezzünk el, hogy annak a nyomorúságnak, amitől ma a világ szenved, emberek az okai. Gazdag, nagyon-nagyon, a mi elménkkel fölfoghatatlanul gazdag emberek az okai. Bankárok, milliárdosok, a világ legnagyobbjai, akik nem elégedtek meg azzal, amijük volt. Beszéljünk egyenesen: loptak, csaltak, hazudtak, elvették a becsületesen dolgozó emberektől bonyolult pénzügyi manőverekkel azt, amiért egész életükben dolgoztak. Ezért jutott oda a világ, ahol most vagyunk. És ezért nagyon helyes, hogy Csáky Pál úr megidézte Robert Schuman szavait, akinek legfontosabb mondata szerintem úgy hangzik, ma nem beszélnek róla Európában, de politikai testamentumának legfontosabb mondata úgy hangzik, hogy Európában a demokrácia vagy keresztény lesz, vagy nem lesz, tisztelt Hölgyeim és Uraim!
Nos, tehát nekünk, magyaroknak nem egyszerűen válságot kell kezelnünk, hanem meg kell értenünk, hogy a világ alapvető átalakulásokon megy keresztül, és nekünk is Magyarországon nem egy gazdasági válságot kell kezelnünk, hanem meg kell újítanunk Magyarországot. Itt érkeztünk el a magyar belpolitika kérdéseihez, tisztelt Hölgyeim és Uraim! Ugyanis ez a választás kétségkívül szól európai kérdésekről, szól Kárpát-medencei nemzeti kérdésekről, és szól magyar belpolitikai kérdésekről. Anélkül, hogy hosszas elemzésekbe bocsátkoznék, csak azt ajánlom az Önök figyelmébe, hogy nem szokott az előfordulni, hogy egy törvény szerint következő év áprilisában esedékes választásra a szocialisták már egy évvel korábban képviselőlistákat állítsanak össze… Jó, ha megértjük az idők szavát. Ennek a választásnak az is tétje, kedves Esztergomiak és Párkányiak, hogy az európai parlamenti választást hamarosan követő országgyűlési választáson milyen arányú győzelmet arathatnak a polgári, a változást akaró erők. Annak az arányától pedig az függ, tisztelt Hölgyeim és Uraim, hogy akár én személy szerint, akár a változtatni akaró erők szövetsége milyen mélyen tudja majd az ekevasat beakasztani a földbe, vagyis a leendő változás mélysége, átható ereje, személyes elszámoltatása, a korszak lezárásának kérdése forog itt most kockán. Ugyanis Magyarországon, nem mondom, hogy eltűnt a jobb- és baloldal közötti különbség, mert nyilván az emberek fejében meglévő gondolatok nem szoktak elpárologni, nyilván megmaradt számos ellentét magyar és magyar között, de egy dolgot biztosan mondhatok Önöknek, hogy ezek az ellentétek ma már zárójelbe kerültek, és az egész ország egyetlen hangon beszél, és a szó, amit mond, úgy hangzik: elég!
Magyarországon mindenki torkig van. Mindenkinek elege van, mindenki le akar zárni egy korszakot, le akarja zárni az egész rendszerváltást kisiklató és zsákutcába vivő Gyurcsány–Bajnai-korszakot, és egy új korszakot akar nyitni. De ahhoz, hogy megnyithassunk egy új korszakot, először le kell zárni a régit. Zárjuk le minél hamarabb, és utána feszüljünk neki a jövő munkáinak. Mindig meg szokták tőlünk kérdezni, mit fogunk csinálni. Nem olyan bonyolult dolog ez. Először is el fogjuk takarítani a romokat, aztán felelősségre fogjuk vonni azokat, akik romhalmazt csináltak a hazánkból, és utána közös erővel nekilátunk, hogy újjáépítsük Magyarországot.
Nos, tisztelt Hölgyeim és Uraim!
Ezek a kérdések mind itt forognak a kockán. Ez mind tétje a most előttünk álló választásnak. Nekem is elegem van abból a korszakból, amikor Magyarország egy sikertelen ország. Mi is így látjuk magunkat, és így lát minket a világ. Én büszke vagyok Magyarország történelmére, arra, hogy a magyar nemzethez tartozhatom, de ezt én nem kárpótlásként akarom kapni a jelenkori sikertelenségért. Azért akarok büszke lenni a múltunkra, mert abból olvasom ki a sikeres jövőnket. Ezért, amikor választani megyünk, nemcsak kellő öntudattal és büszkeséggel, mondhatom ezt itt, Pali, az összetartozás nemzeti öntudatával és büszkeségével, de a vastagabb kenyér, a magasabb életszínvonal, és a jobb, könnyebb élet reményében is megyünk majd el választani. Ha úgy tetszik, meg akarunk válaszolni Széchenyi Istvánnak, aki egyszer, mint legnagyobb magyar, azt találta mondani, hogy magyarnak lenni felemelő érzés, de nem kifizetődő dolog. Mi azt szeretnénk, hogy maradjon felemelő érzés, és végre legyen kifizetődő dolog. Sose gondoltam volna, hogy azért kell majd egyszer elhelyezni itt a hídnál a „Pénzváltás” táblát, hogy a túlsó oldalról érkező szlovák állampolgárságúak az eurójukat ne felejtsék el átváltani forintra, kedves Barátaim! Sose gondoltuk volna ezt.
Nos, ez az a korszak, amely sikertelenné tett bennünket, amely kiölte a kezdeményezőkészséget, amely lassan bebeszéli nekünk, hogy ez nem is lehet másképp, ennek szükségképpen így kell lennie. Én azt javaslom, hogy a június hetedikei választáson mondjuk ki, ahogyan Schmitt Pál idézte ide: pécsi hangerővel, hogy elég! Elég ebből a korszakból, és nemcsak azért, mert meg akarjuk tenni azt, ami a demokrácia szerves része: el akarjuk számoltatni az ország vezetőit mindazzal, amit az elmúlt években tettek, hanem azért is kell kimondanunk, hogy elég, azért is akarjuk lezárni a korszakot, hogy egy új, szebb korszakot nyissunk, amelyre mindannyian büszkék lehetünk. Ne csak Ti legyetek büszkék a saját eredményeitekre, kedves Pali, odaát a túlsó oldalon, azt szeretnénk, hogy mi is legalább annyira büszkék lehessünk a magyar gazdaság állapotára, fejlődésére és életszínvonalára.
Tisztelt Hölgyeim és Uraim!
Azzal búcsúzom Önöktől, hogy kérem Önöket, jöjjenek el hetedikén választani. Csáky Pál maliciózusan azt mondta, hogy négy lány gyermeke van. Pali, ehhez először is gratulálunk! Bárcsak mindannyian elmondhatnánk ezt magunkról – nem itt tartanánk! De azért is gratulálunk Neked ehhez, mert saját tapasztalatból tudom, hogy akinek sok lánya van, annak sok lesz az unokája, és ennél szebb dolgot aligha kaphat az ember. De ha már mindezt szóba hoztad, akkor hadd mondjuk el a jelenlévőknek, hogy a politikában is sokkal nagyobb szavuk van a hölgyeknek, mint azt néha maguk hajlandóak gondolni. Itt van a fejemben az egyik legsikeresebb európai asszony, Margaret Thatcher híres mondata, amit talán érdemes ideidézni, amikor június hetedikei részvételre buzdítom Önöket, és a hölgyekhez is szólok, mert ugye, hogy vasárnap mi történik otthon – azt mindannyian tudjuk – elsősorban a hölgyeken múlik. Hogy a hét többi hat napjáról ne is beszéljek… De Margaret Thatcher, mint miniszterelnök azt találta egyszer mondani, hogyha azt akarod, hogy egy fontos dologról sokat beszéljenek, akkor bízd azt egy férfira, ha azt akarod, hogy egy fontos dolgot elintézzenek, bízd egy nőre!
Nos, a választási részvétel fontos dolog, tisztelt Hölgyeim és Uraim! Kérjük tehát Önöket, az asszonyokat, hogy legyenek kedvesek, segítsenek nekünk abban, hogy minél nagyobb számban vegyünk részt ezen a választáson. Kérem, ne felejtsék el, hogy az egész ország ma egyet akar, sőt az egész Kárpát-medencei magyarság is egyet akar. Gondoljanak arra, hogyha június hetedikén elmennek választani, akkor mindenkire várni fog valaki a szavazófülkében, várni fog egy másik magyar, és nemcsak Esztergomban, nemcsak Budapesten, de Kézdivásárhelyen, Szatmárnémetiben és odaát a Felvidéken.
Ennek reményében kívánok sok erőt, jó egészséget, magas részvételt és sikeres választási eredményt! Köszönöm, hogy együtt lehettünk!
Hajrá Magyarország, hajrá Magyarok!


orbanviktor.hu
