Orbán Viktor sajtónyilatkozata Csimedijn Szajhanbileg miniszterelnökkel való tárgyalást követően
2016.01.25.

            2016. január 25. Ulánbátor (Улаанбаатар)
        



	Jó napot kívánok, tisztelt Hölgyeim és Uraim! Mélyen tisztelt Miniszterelnök Úr!

	Valójában a szívünk hozott ide, ami nem jelenti azt, hogy a zsebünknek meg ellenségei lennénk. Úgyhogy azt várjuk, hogy ez a találkozó ne egyszerűen csak mélyítse el a két nép közötti barátságot, de hozzon jó üzleti együttműködést is. Valójában mi visszatértünk ide. Volt egy nehéz időszak a magyar gazdaságban, amikor mély válságtól szenvedtünk, akkor be kellett zárnunk az itteni nagykövetségünket is, de most már kiverekedtük magunkat ebből a nehéz helyzetből, újra megnyitottuk a nagykövetségünket, visszatértünk ide, Mongóliába, sőt ötven üzletember társaságában érkeztem, akik sikeres magyar vállalkozások, és akik keresik az együttműködést az Önök vállalataival. Úgy látjuk, hogy itt a mai napon két sikeres ország találkozott. Gratulálok a miniszterelnök úrnak ahhoz, hogy az elmúlt években Mongólia ilyen szép, sőt fantasztikus fejlődési pályát futott be. Szeretném tájékoztatni Önöket, hogy a magyar gazdaság teljesítménye is európai összefüggésben kiemelkedőnek mondható. Úgyhogy a kérdés csak az, hogy mind a ketten külön-külön leszünk sikeresek, vagy lesznek közös sikereink is. Ma azt tapasztaltam, hogy az Önök miniszterelnöke és Mongólia kormánya érdekelt abban, hogy legyenek közös mongol–magyar sikerek. Ezért üdvözlöm azokat a megállapodásokat, amelyeket ma aláírtunk itt az előbb. Örülök annak, hogy sikerült megnyitnunk egy 25 millió dolláros hitelkeretet a magyar Eximbank részéről az itteni biokombinát felújításához. Látok lehetőséget abban, hogy Magyarország segítséget nyújtson az itteni állategészségügyből származó exportlehetőségek kihasználásában. Látok lehetőséget a két ország fiataljai közötti együttműködés erősítésében. Mi büszkék vagyunk arra, hogy ez idáig négyszáz mongol fiatal végzett magyar egyetemeken. Most is százan tanulhatnak magyar állami ösztöndíjjal Magyarországon, és mi szeretnénk ezt a számot a kétszeresére növelni, köszönöm, hogy a miniszterelnök úr ezt pozitívan fogadta. Nekünk az egyik egyetemünkön van a mongol kultúrával foglalkozó tanszékünk, amire büszkék vagyunk, ahol a mongol kultúrát és a mongol nyelvet műveljük és oktatjuk, amit nemcsak fenntartunk, hanem bővíteni és fejleszteni is fogunk, és majd később szeretnénk a magyar kultúra jelenlétét is megerősíteni itt, Ulánbátorban. Összességében nagyon sikeres tárgyalásokat folytattunk. A tárgyalások rendkívül hatékonyak voltak, őszinték és nyíltak voltak, és biztatást adtak a gazdasági élet szereplőinek a közös gazdasági sikerek elérésére.

	Köszönöm, hogy itt lehettem Önök között.
	 

miniszterelnok.hu
