Új korszak küszöbén állunk
2010.03.1.

            Orbán Viktor beszéde a Hanns Seidel Alapítvány budapesti irodája megnyitásának huszadik évfordulóján, Budapesten.
        


Excellenciás Hölgyek és Urak! Mélyen tisztelt Hölgyeim és Uraim! Tisztelt Miniszterelnök Úr!
Hezitáltam, amikor a fölkérést megkaptam. Hezitáltam, hogy elfogadjam-e. Hiszen nyilvánvaló, hogy a Seidel-alapítvány magyarországi működését értékelni, üdvözölni nálam alkalmasabbak és méltóbbak egyaránt akadnának, elég, ha csak ebben a teremben nézek körül. És ahogy mégis igent mondtam, eszembe jutott, amikor Nemeskürty István tanár úr 1999 második felében elvállalta a millénniumi kormánybiztosságot – katonatiszthez méltó módon: nem sokat kérdezve, jelentkezve a feladatra. És kérdeztem, hogy mégis, egy olyan nagy tekintélyű ember, Tanár úr, mint Te vagy, oly nagyon fölötte állsz ennek a mai kocsmának, mégis miért vállalod? Azt mondta: nézd, ilyen állás legközelebb ezer év múlva lesz. És én is arra gondoltam, hogy nekem is húsz évet kellene várnom a következő alkalomra, ha most nem mondanék igent, hogy köszöntsem a Seidel-alapítványt ezen a nagyszerű alkalmon, hogy kifejezhessem elismerésemet az alapítványnak, amiért segítette a magyar demokratikus közgondolkodás kialakítását, hogy kifejezzem az elismerésemet az alapítvány munkatársainak azért, hogy a legnehezebb ideológiai kartácstüzek idején is rendíthetetlenül a keresztény jobboldalt támogatták Magyarországon. Kifejezem elismerésemet a Seidel-alapítványnak azért, mert a példájával elősegítette, hogy Magyarországon is létrejöhessen a német alapítványi rendszert átültető magyar alapítványi rendszer, amelynek sikerességéről mi sem árul el többet, ha arra gondolunk, hogy Magyarországon a pártfinanszírozásnak nincs olyan kérdése, amely ne váltana ki ádáz vitákat – leszámítva az alapítványok támogatását és működését. Nagy elismerés ez.

És volt, tisztelt Hölgyeim és Uraim, még egy oka annak, hogy rövid gondolkodás után örömmel jöttem el ma ide Önök közé. Tudtam, hogy itt lesz Stoiber miniszterelnök úr, aki mégiscsak a CSU történetének legsikeresebb kormányfője és pártelnöke, ami azért Strauß pártjának esetében komoly dolog. Azért is jöttem örömmel, mert tartottam tőle, hogy az este esetleg a nosztalgia irányába fordul el, és nem lesz rajtam kívül más, aki elmondja, hogy Stoiber miniszterelnök urat nemcsak azért fogadjuk mindig nagy tisztelettel Magyarországon, mert a magyarok barátja, és mert a CSU a legsikeresebb kormányfője és pártelnöke, hanem azért is, mert meggyőződésünk, hogy a jövő embere. Kevesen tudják, hogy az Európai Uniótól egy egészen különleges megbízása van. És kevesen tudják, hogy vannak emberek, akiknek az életereje egész egyszerűen kimeríthetetlen. Ez nem életkor kérdése. Kevesen tudják, hogy Stoiber miniszterelnök úr már most az Európai Unió ezen speciális megbízásából – mármint hogy az Európai Unió bürokráciáját segítse ésszerűbbé tenni, ami azért, ha belegondolnak, néhány évet igénylő feladat – több mint kettőszáz javaslatot tett a bizottság asztalára, hogy megpróbálja az Európai Unióhoz tartozó nemzetek életét könnyebbé és ésszerűbbé tenni. Köszönjük, hogy eljött ide közénk, és köszönjük, hogy amikor hozzá szólunk, akkor a jövőről is beszélhetünk.

Tisztelt Hölgyeim és Uraim!
Természetesen én sem mehetek el szó nélkül a német–magyar kapcsolatok különleges jellege mellett. Amikor vendéget fogadunk Németországból, akkor mindig tudjuk, hogy ez a vendég egy nagy néptől érkezett vendég. Egy olyan nagy néptől érkező vendég, amely a II. világháború után lehetetlen helyzetből állt talpra, és nemcsak talpra állt, hanem ma az európai egység és az európai béke garanciája, és az európai gazdaság motorja. Német egység. Kedves Miniszterelnök úr, én büszke vagyok, hogy Magyarország abban az időben jó eszköze lehetett a német újraegyesítésnek. Mi mindig azt tartottuk Németország természetes állapotának, hogy egyben van. Mi, németek és magyarok kötöttünk már a történelem során számos jó és rossz szövetséget. Húsz éve mi egy kiváló szövetséget kötöttünk, amikor a szabadságra és az emberi méltóságra fogtunk össze. Köszönöm Miniszterelnök úrnak is és a német barátainknak is, különösen a keresztény pártokhoz tartozóknak, hogy az elmúlt húsz évben a posztkommunista időszakban folytatott nehéz küzdelmeinkben is számíthattunk rájuk. Kevés ország van, amelynek a politikusai értik azt a mondatot, ami úgy hangzik, hogy aki a farkast mentegeti, az elárulja a bárányokat. A németek tudják, hogy ez így van.

Tisztelt Hölgyeim és Uraim!
Azért is jöttem örömmel erre a mai találkozóra, mert egy új korszak küszöbén állunk, ahogy a Miniszterelnök úr szavaiból is kitűnt ez. Ahhoz persze, hogy átléphessünk egy új korszakba, a régit le kell zárni. Én a magam részéről is a jövőre vonatkozó néhány külkapcsolatokat érintő gondolattal szeretném köszönteni ezt a mai alkalmat. Talán annyit még a magyarországi vonatkozásokról, hogy persze, lesz itt egy választás, nekem is mindig furcsa, ha azt hallom, hogy a miniszterelnök-jelölt fog majd mindjárt következni. Sok minden voltam már, voltam már diadalmas miniszterelnök, és voltam bukott miniszterelnök is. Ahogy a magyarok mondják, éppen csak akasztott ember nem voltam még. Ebből is látszik, hogy a perspektívák szélesek. De természetesen látnunk kell, hogy a választáson nem mi döntünk. A választáson majd a választópolgárok fognak dönteni, és van egy Magyarországon is ismert európai mese a rókáról meg a sajtról. És időnként úgy érzem, hogyha elringatnak bennünket a sikerünket már előre beharangozó szavak, dicsérő mondatok, akkor úgy járhatunk, mint a holló, akinek a csőréből a róka mégiscsak kiügyeskedte valahogy azt a sajtot. Ezért én egy nehéz választási küzdelemre készülök, Miniszterelnök úr, ezt Neked mondom, és azt a magyar bölcsességet tartom szem előtt, hogy először ejtsük el a medvét, és utána kezdjünk tárgyalni a szűccsel. Aztán reméljük, majd a Jóisten is megsegít bennünket.

Nos, tisztelt Hölgyeim és Uraim!
Ami a helyzetet illeti, az európai helyzetet: az európai egység gondolatának megvalósítása, úgy látom, hogy célegyenesbe jutott. Ez a gondolat a szociális piacgazdaságra épülő, békés fejlődés gondolata, amely abból a felismerésből, abból a helyes felismerésből indult ki, hogy igazából a gazdaság tudja összekötni azokat, akiket sok minden más elválaszt. Az európai kontinens újraegyesítése az Unió kebelében megtörtént, a bővítése pedig a végéhez közeledik. Persze az Unió ma még egyáltalán nem működik tökéletesen, mint ezt Stoiber miniszterelnök úr megbízatása is jól mutatja. Egy azonban biztos: Európa nemzetei között sohasem volt olyan kiterjedt együttműködés, mint ma. Európa soha nem volt olyan egységes, mint ma. Ebben a történelmi sikerben óriási szerepe van annak a politikai filozófiának, annak az iskolának, amelyet a Hanns Seidel Alapítvány is képvisel világszerte, így Magyarországon is. Most, amikor az európai egység eszméje egyre inkább valóságossá válik, előtolakodik itt azonban egy kérdés, amely úgy hangzik, hogy van-e még értelme térségekben vagy régiókban gondolkodni az Európai Unión belül. Én azt hiszem, hogy – a Miniszterelnök úr is megidézte a Duna-völgy példáját – van értelme. Mégpedig azért, mert minden természetes – tehát nem valamiféle spekulatív módon kialakított – régió olyan sajátos és különleges adottságokkal rendelkezik, olyan erőforrásokat képes összefogni, egy magasabb szervezettségi szinten hasznosítani, amelyek Európa más térségeire nem jellemzőek.

Nyilvánvaló, hogy másfajta erőforrásokat képes felszabadítani és a fejlődés szolgálatába állítani mondjuk a skandináv térség, másokat a mediterrán régió, és megint másokat, nevezzük így: a közép-európai régió. Közös földrajzi adottságok, éghajlat, időjárás, közös történelem, ásványkincsek, közös kulturális, társadalmi szokások, hagyományok mind-mind erőforrások. Olyanok, amelyek konkrét szellemi és anyagi értékek teremtésére hasznosíthatók, s ezáltal egyszerre alkalmasak arra, hogy a nemzeteknek nagyobb függetlenséget és nagyobb nyitottságot biztosítsanak. Ha azt mondjuk, hogy Európa ereje mindig is a sokszínűségben és a sokféleségben volt, akkor egyrészt ezt vegyük komolyan, másrészt tegyük hozzá, hogy Európa mindig akkor volt erős és sikeres, amikor sokféle adottságait, képességeit hatékonyan meg tudta szervezni, és képes volt közös célok felé összpontosítani. Ilyen volt a gótika korszaka, majd később a reneszánsz, aztán a felvilágosodás és a polgárosodás, ezt követően a nagy európai ipari és technikai forradalom kora. És ilyen sikertörténet, Európa népeit egyesítő sikertörténet maga az Európai Unió létrehozása, majd a kebelében megtörtént európai újraegyesítés is. Egy európai ország túl kicsi, egész Európa viszont túlságosan nagy ahhoz, hogy a globalizáció versenyében egyszerre legyen gyors és erős. Egy természetes régió azonban – mondjuk Közép-Európa –lehet egyszerre gyors is és erős is. Ezért lehetnek az Európán belüli térségek, régiók az európai fejlődés motorjai. Európa annál erősebb lesz, minél erősebb térségek jönnek létre a határain belül. Ezt igazolja számomra a skandináv példa, de a franciák által szorgalmazott mediterrán politika is.  Erős nemzetek, erős régiók, erős Európa.

Egy erős közép-európai régió megszületése tehát egész Európának és a közép-európai térséghez tartozó országok mindegyikének is érdeke. A kérdés itt már csak úgy hangzik, hogy hol van ezen a térképen Németország helye és szerepe. Innen nézve, Budapestről, amely föltéve és megengedve, hogy másképpen fest, mint Münchenből vagy éppen Berlinből, innen nézve Németország helyzete egyszerre speciális és mindenki másnál előnyösebb is. Németország valójában az Európai Unió központi magja. Olyan központi mag, amely minden régióval kapcsolatot tud tartani. Németország természetes módon tart kapcsolatot az északi régióval, a délivel és a keletivel is. Termékeny és gyümölcsöző kapcsolat ez, semmilyen más európai ország nem rendelkezik ezzel a képességgel.

Tisztelt Hölgyeim és Uraim!
A nemrég megrendezett Davosi Világgazdasági Fórum végkicsengése röviden úgy összegezhető, hogy a kapitalizmusra a mai világban – a kapitalizmus alatt én a szabadságra és a tulajdonra épülő, versenyre épülő társadalmi rendet értem –, nos, erre az általunk kedvelt, támogatott és erőnk szerint épített világra leginkább a piaci spekuláció jelent ma veszélyt. A spekuláció ma a legnagyobb ellenfelünk. A spekuláció ugyanis egy hamis illúziót táplál, azt üzeni, hogy munka nélkül is fenn lehet tartani egy nemzetgazdaságot. Azt üzeni, nem számít, miből származik a profit, csak minél gyorsabb és több legyen. A piaci spekuláció csak a magánérdekeken alapszik, és csak rövid távú haszonra törekszik. Nincs benne hozzáadott érték, nem finanszíroz termelést, nem hoz létre javakat, ellenben jól megcsapolja a már létezőket. A világgazdaságban bekövetkezett és most is zajló, viharos változások azonban, úgy tűnik, hogy végre mindenütt szembenézésre késztetik a politikai és a gazdasági vezetőket. Mindannyiunknak szembe kell nézni azzal a ténnyel, hogy a piac mégsem működik magától helyesen, azzal, hogy önmagát sem tudja megvédeni a szabadjára engedett spekulációtól. A mai gondjaink, a mai európai gazdasági gondjaink, de ez már világméretekben is igaz, éppen abból fakadnak, hogy a spekuláció burjánzása folytán az élettől és a valóságtól elrugaszkodott alapelvek váltak gyakorlattá, mégpedig hatalmas károkat okozó gyakorlattá. Létrejött a valóságot felülíró pénzkapitalizmus, amelyben a más pénzének a kockáztatása jelenti a normát. Ha belegondolunk, mi is a kapitalizmus eredeti értelme, nem nehéz belátni, hogy a mai helyzet mégiscsak nonszensz. Akkor is nonszensz, hogyha ezek a mechanizmusok egyesek számára kétségkívül gyors és könnyű profitot engedélyeznek, mivel gyakran, sőt a legtöbbször ez az extraprofit úgy keletkezik, hogy valójában sehol, semmilyen új érték nem jön létre.

Abban reménykedünk mindannyian, hogy a világ talán a mi segítségünkkel is – hadd üssem meg Stoiber miniszterelnök úr optimista hangját –, a világ talán most visszatalál ahhoz a józan elgondoláshoz, hogy a pénz- és értékpapírpiac kizárólag akkor lehet hasznos, hogyha a termelést finanszírozza, ellenben attól a ponttól veszélyessé és károssá válik, amikor önmagát kezdi finanszírozni. Ez a spekuláció lényege. A spekuláció éppen ezért ellentétes magának a piac szavának meghatározásának az eredeti értelmével, amely nem jelent mást, mint a kölcsönösség igényét. Egy normális piacon mindkét fél elégedett az üzlet megkötése után: a vevő is, meg az előadó is. A spekulatív piacon valaki mindenképpen rosszul jár. Én messzemenőkig egyetértek azokkal, akik azt mondják, hogy ennek a pénzkapitalizmusnak a fő jellemzője és egyúttal legnagyobb veszélye, hogy számára csak a jelen létezik, a jövő egyáltalán nem. A jelentől elvárt magas hozam iránti túlzó igény mindig a jövő állandó leértékeléséből táplálkozik. Szembe kell néznünk azzal az egyszerű igazsággal, hogy az egész gondolatrendszer hamis. Egy társaság, egy vállalat gazdasági értéke valójában nem változik meg egyik pillanatról a másikra, még egyik napról a másikra sem. Ez csak papíron, ilyen csak az emberi képzeletben fordul elő. Ez a hamis gondolkodás a gyakorlatba átültetve olyan abszurd eredményeket produkál, hogy egy bajban lévő, veszteséges cég profitot mutathat ki egyszerűen csak azért, mert átminősítették a hitelét, és ezáltal az adósságait.

Kedves Barátaim! Tisztelt Hölgyeim és Uraim! Tisztelt Miniszterelnök Úr!
A spekuláció a termelés lefokozásával súlyos recessziót idézett elő a világgazdaságban. A mindennapi életben ez azt jelenti, hogy tönkrementek a vállalkozások, a munkavállalók oldaláról pedig azt jelenti, hogy sorra szűnnek meg a munkahelyek. A spekuláció éppen ezért káros és veszélyes: tönkreteszi a vállalkozásokat, és elveszi az emberek munkahelyeit. Mindebből Európa-szerte érdemes egyszer s mindenkorra leszűrnünk a jövő egyik axiómáját, amely úgy hangzik: hogy a termelést, vagyis a munkát nem váltja ki, válthatja ki a spekuláció.

Tisztelt Hölgyeim és Uraim!
Itt az ideje észrevennünk – ahogyan Stoiber miniszterelnök úr is mondta – a világgazdaságban ma azok a térségek erősek, ahol termelés van. És ez most inkább a Keletre igaz, mint a Nyugatra. Ez megint olyan kulcsmomentum, ami egy erős közép-európai gazdasági régió létrehozásában döntő lehet. Az Európai Unió globális versenyben áll Amerikával és Ázsiával. Néhány területen ugyan jobban állunk, de a jövőt leginkább meghatározó területeken inkább lemaradtunk a versenytársaink mögött. Foglalkoztatás, növekedési dinamika, munkaerő, piaci rugalmasság, társadalmi integráció, demográfia – ezeken a területeken bizony a két vetélytársunk nálunk jobban áll.

Tisztelt Hölgyeim és Uraim!
A világ kénytelen belátni, hogy a gazdaság nem működhet úgy, mint egy kaszinó, ahol hatalmas összegeket lehet nyerni órák alatt, de semmiféle termelés, értékteremtés nem történik. Egész Európa számára sarkalatos kérdés, hogy kik fogják vajon megtermelni öt, tíz, húsz vagy harminc év múlva a vészesen elöregedő földrészünkön a XXI. századi nyugati életszínvonal fenntartásához szükséges pénzt. Szerintem a választ erre a nagyon kényes kérdésre – ezért vagyunk itt ma, éppen ezen a helyen – csak egy megújuló szociális piacgazdaság képes megadni. Hanns Seidel szerint a politika az egyén számára megtanulható, és elsajátítható értékké kell váljon, mert ezen múlik a kapcsolata az állammal és a társadalommal. Az élet kikényszeríti tehát, hogy új korszakot nyissunk, amelyben a politika, ahogyan Seidel mondja, az emberekről szól majd, ahogy a kormányzás célja majd az lesz, hogy a többség mindennapi életét jobbá tegye. Mindebből, tisztelt Hölgyeim és Uraim, az következik, hogy ma Európa legfőbb közös érdeke és célja az, hogy minél többen legyünk, és minél többen dolgozzunk.  És a bevándorlás kontinensünk számára nem megoldás. Nekünk nem bevándorlástól kell remélni a nehéz helyzetből való szabadulásunkat, hanem újfajta család-, szociális politikától és egy megújuló piacgazdaságtól.

Tisztelt Hölgyeim és Uraim!
Közép-Európa is egy természetes, történelmi hagyományokkal és sajátos adottságokkal rendelkező régió. Ez a tény ma, amikor a világban gyors és alapvető változások mennek végbe, egy vissza nem térő lehetőség Közép-Európa számára. Ezért egy erős közép-európai régió érdeke egész Európának, érdeke Németországnak, és érdeke az összes közép-európai országnak. Közép-Európa számos különleges jellemzője és erőforrása közül ma a legfontosabbnak talán az tűnik, hogy határos Kelettel. Éppen ez értékeli föl a régiót. Bár Közép-Európa nyilvánvalóan megkérdőjelezhetetlenül a nyugati világhoz tartozik, annak a része, ugyanakkor közvetlenül szomszédos Kelettel. Van tapasztalata, van gyakorlata a keleti világgal való együttműködésben – hogy úgy mondjam: van érzéke a Kelethez. Éppen ezért ezeket a kapcsolatokat kihasználva gyors és erős régiójává válhat az egységes Európának.

Tisztelt Hölgyeim és Uraim!
Közép-Európa – mindenekelőtt gazdasági dimenzióban – a kelet–nyugati kapcsolatrendszer meghatározó ereje lehet. Azt is mondhatnám, azzá kell válnia, különben ha ezt elmulasztja, akkor Közép-Európa óhatatlanul perifériális helyzetbe kerül, egyfajta senki földjévé válik majd. Olyasfajta hellyé, mint egy épület, amelynek nincs saját funkciója, ezért előbb-utóbb mindenki oda kezdi el hordani a lomjait. A közép-európai régiónak olyan gazdasági együttműködésre van szüksége, amely a szociális piacgazdaság megújítását tűzi ki maga elé, és középpontjában a munkahelyteremtés áll. Ahhoz, hogy a közép-európai térség erős gazdasági régió legyen – itt, Közép-Európában is – pénzkapitalizmus helyett szociális piacgazdaságra van szükség, amely az embert tekinti legfőbb erőforrásnak, az emberek boldogulását a legfőbb célnak, ezért a termelésre és a munkára épít.

Tisztelt Hölgyeim és Uraim!
Kérem Önöket, tisztelt Miniszterelnök úr, ne vegyék szerénytelenségnek, de azt gondolom, hogy Közép-Európa nem lehet erős és sikeres egy erős Magyarország nélkül. Igen, de ehhez Magyarországnak változtatnia kell. Olyan kormányzásra van szükség, amely visszaszerzi az ország nemzetközi tekintélyét, határozottan – ha úgy tetszik: szenvedéllyel – képviseli a magyar érdekeket a világban, és megérti az idők szavát. Megérti, hogy ebben az új világban, amely itt kopogtat az ajtónkon, csak erős Európának, csak erős közép-európai régiónak és csak erős nemzeteknek van keresnivalója. Ne felejtsék el, Önök is megtapasztalhatták a saját életükben: csak az erősek bíznak egymásban, a gyengék mindig mindenütt körön kívül maradnak. Ezért Magyarországnak erős és a jövő felé forduló kormányzásra van szüksége ahhoz, hogy betölthesse szerepét a közép-európai régió megteremtésében.

Tisztelt Hölgyeim és Uraim!
Magyarországnak is le kell számolnia a spekulációra épülő politikával és gazdasággal. Olyan gazdasági rendszerre van szüksége Magyarországnak, amely megérti annak jelentőségét, hogy a válság hatására még a legnemzetközibb bankok és vállalatok is ráébredtek arra, hogy van nemzetiségük. Magyarországnak is a jövő felé kell fordulnia, ahol a kormányzás nemzeti ügyeket, régiós érdekeket, európai célokat szolgál, és nem süllyed a magánérdekek mocsarába. Olyan rendszerre van szükségünk itt, Magyarországon is, amely a termelésre és a munkára épül. Olyan rendszerre, amelyet Hanns Seidel és Franz Josef Strauß állított elénk példaképpen, és amelynek gyakorlati megvalósításában oly sokat tanulhattunk Stoiber miniszterelnök úrtól.

Köszönöm, hogy meghallgattak!


orbanviktor.hu
