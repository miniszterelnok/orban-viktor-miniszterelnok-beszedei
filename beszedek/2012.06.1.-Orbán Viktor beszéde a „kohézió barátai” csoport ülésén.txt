Orbán Viktor beszéde a „kohézió barátai” csoport ülésén
2012.06.1.

            Orbán Viktor beszéde a „kohézió barátai” csoport ülésén, Bukaresten.
        



	Ladies and Gentlemen.

	First of all may I just express our gratitude to Victor Ponta for organizing this very important meeting. If you don’t mind, I would like to continue in my Hungarian language. Mindannyian emlékszünk a legutóbbi brüsszeli miniszterelnöki csúcsra, vacsorára, ahol szinte kizárólag a gazdasági növekedésről beszéltünk. Mindannyian tudjuk, hogy egy történelmi feladat, kihívás előtt vagyunk mindannyian; az unióhoz tartozó országoknak egyszerre kell javítani a versenyképességüket és csökkenteni az adósságukat. Vannak szerencsés európai uniós országok, akik az elmúlt időszakban nem adósodtak el jelentősen. Nekik csak a versenyképességi javítás a feladat. Magyarország sajnos azokhoz az országokhoz tartozik, ahol egyszerre kell versenyképességet javítani és államadósságot csökkenteni. Ezért mi csak olyan növekedést ösztönző eszközöket tudunk támogatni, amelyek nem viszik vissza az Európai Uniót arra az ösvényre, amely végül aztán eladósodásba torkoll. Következésképpen csak olyan növekedést ösztönző eszközöket támogatunk, amelyek nem okozzák az államadósságunk további növekedését. Ma az Európai Unió történetében egyetlen olyan eszközt ismerünk, amely bizonyította, hogy képes növekedést ösztönözni és munkahelyeket teremteni. Érdekesek azok a viták, melyek most zajlanak, hogy milyen új eszközöket vessünk be a növekedés érdekében, figyeljük az erre vonatkozó kezdeményezéseket, hallgatjuk az új francia elnököt, de mi, magyarok csak egyetlen dolgot tudunk biztosan, ez pedig az, hogy a kohéziós politika az eddig ismert egyetlen és bizonyítottan sikeres, növekedést gerjesztő eszköz; minden más remény, jövőre vonatkozó várakozás, spekuláció. Egy tény és egy bizonyíték van egyelőre, ez pedig az, hogy a kohéziós politika gazdasági növekedést serkentett.

	A bizottság egyik anyagában azt találtam, hogy 2000 és 2010 között majd két és fél millió munkahely jött létre a kohéziós politika eredményeképpen, megépült 3600 kilométer autópálya, 2400 kilométer vasútvonal. Magyarországot illetően 2007 és – a becslések szerint – 2015 között a magyar gazdasági növekedés 9 %-kal fog nőni a kohéziós politikának következtében. Tehát a magyar gazdasági növekedés 9 %-kal nő nyolc esztendő alatt – kizárólag ennek az egyetlen forrásnak köszönhetően. Ez egy bizonyíték. Ez nem spekuláció, nem egy új eszköz, ez egy bizonyíték. Magyarország természetesen támogatja, hogy az uniós forrásokat jobban használjuk fel, mint eddig, de tévesnek tartjuk azt a szembeállítást, miszerint a nettó befizetők érdeke a better spending. Mi azt gondoljuk, hogy ez nekünk is elemi érdekünk, ezért támogatjuk ezt  a megközelítést. Ugyanakkor az uniós alapszerződésbe foglalt tételmondat, miszerint a kohéziós politikának elsősorban a területi különbségek csökkentésére kell fordítódnia, továbbra is érvényes.

	Tusk miniszterelnök úr azt mondta, hogy itt senkinek sem kell meggyőznie a másikat a kohézió fontosságáról, úgyhogy én itt lassan abba is hagyom a mondandómat. A szöveget illetően, amit most fogalmazunk, mi a cseh állásponttal értünk egyet, tehát azt a szövegezést is tartjuk a legkívánatosabbnak, és Barroso elnök úr szavaiból pedig arra szeretnék reagálni, amikor azt mondta, hogy a kohézió az az európai integráció lényegéhez tartozik. Én egyetértek ezzel, és azt mondanám, hogy mi, akik itt ülünk az asztal mellett, talán megkockáztathatjuk azt a kijelentést, hogy kohézió nélkül egész egyszerűen nincsen szíve az Európai Uniónak. Ez nemcsak a lényegi kérdése, hanem a szíve az Európai Unió egész architektúrájának. Ami a bizottság szerepét érinti, hiszen Tusk miniszterelnök úr utalt arra, hogy itt egy fontos csatában is vagyunk, és itt majd taktikai lépéseket is kell egyeztetni, de a taktikai lépések meghatározásakor érdemes egy stratégiai tényt is talán rögzíteni, legalábbis mi, magyarok így látjuk, ez pedig a bizottság szerepének az erősítése. Tehát az előttünk álló hónapok vitáiban – ha összefügg ez a kohézióval, ha nem – szerintem nekünk az az érdekünk, hogy a bizottság szerepét erősítsük. Én tudnék Önöknek mesélni arról, hogy milyen vitákba keveredik az ember időnként a bizottsággal, és időnként örülnék, ha gyengébb lenne, mint amilyen, de valójában, ha a közös érdekeke nézzük, akkor a helyzet úgy áll, hogy a következő hónapokban kulcskérdés, hogy a bizottság minden tekintetben erősödjön, mert a kohéziós pénzek sikeres felhasználásának egyik legfontosabb föltétele, hogy rugalmasabbak és gyorsabbak legyünk, mint eddig. És rugalmasságot a rendkívül merev bürokratikus rendszerben, amelyre Brüsszel épül, rugalmasságot és gyorsaságot ebbe a rendszerbe csak a bizottság tud belevinni. Úgyhogy, miközben támogatjuk a bizottságot, kérjük is bizottságot arra, hogy a források átcsoportosításánál, amely az abszorpciónk javításához szükséges, a bizottság támogasson bennünket, támogassa a gyorsítást és a rugalmasság politikáját is.

	Köszönöm szépen a figyelmet!
	 

orbanviktor.hu
