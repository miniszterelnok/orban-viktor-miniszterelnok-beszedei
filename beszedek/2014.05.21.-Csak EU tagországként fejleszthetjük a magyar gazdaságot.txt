Csak EU tagországként fejleszthetjük a magyar gazdaságot
2014.05.21.

            Orbán Viktor beszéde Móron (2014. május 21.)
        


	Először is szeretnék mindenkinek jó napot kívánni. Köszönöm szépen, hogy eljöttek Mórról is és a környékbeli településekről is. Több oka is van annak, hogy ma itt vagyok. Először is régen voltam már Móron. Az élet igazságtalanul van elrendezve, mert az ember oda megy, ahol gond van, ahol az ügyek úgy nagyjából maguktól is eltalálnak, ott nincs szükség egy miniszterelnökre, és ezért aztán a bennünket legjobban támogató településeken fordul meg az ember a legritkábban. Ez történt Mórral is, mert Mór egy nagyon hűséges város, mindig is kitartott mellettünk, az is igaz, hogy mi is kitartottunk Mór mellett, és ezért a polgári, nemzeti, keresztény politikai erők mindig biztosan számíthattak Mórra és a Mór környéki településekre. Ezt szeretném megköszönni Önöknek. 12 évvel ezelőtt voltam itt utoljára, úgyhogy mind a mögöttünk hagyott 12 évet szeretném megköszönni. Persze, amikor győzünk, arra szoktunk emlékezni, hogy győztünk, és azt köszönjük meg egymásnak, hogy a végén, az utolsó pillanatban nem hibáztuk el, és jól szavaztunk, de én most szeretném Önöket emlékeztetni arra, hogy persze 2010 előtt azért volt nyolc nehéz év is. És szeretnék a móriaknak azért is köszönetet mondani, hogy azokban az időkben, amikor nem futott olyan jól a szekér, amikor az emberek többsége mások felé fordult, a móriak mégis kitartottak a polgári, nemzeti és keresztény erők mellett, úgyhogy köszönöm szépen még egyszer. A személyes támogatást is szeretném megköszönni. Én tudom, hogy azt szokták gondolni a miniszterelnökről – és ez helyes –, hogy a miniszterelnök vasból van. Az lehet, hogy vasból van, de fogja az idő. Az igazság az, hogy a miniszterelnök nem vasból van, hanem emberből. És ugyan úgy csinál, mintha vasból lenne, de a valóság az, hogy azért őt is érik olyan támadások, ami rosszul esik, nekem sem jó, ha nem ismerik el a munkámat. Engem is bánt, hogyha olyasmiért piszkálnak meg támadnak, amit nem érdemlek meg, és nekem is jól esik minden bátorító szó, minden elismerés, minden ima. Tudom, hogy nagyon sokan imádkoznak a családomért is, meg énértem is, ezekre mind szükségem van, és szeretném ezért személyesen is megköszönni Önöknek, hogy a legnehezebb időkben nemcsak a mi politikai táborunkat, hanem engem személy szerint is támogattak. Szükségem is volt rá, jól is esett, és kérem, hogy a jövőben is támogassanak a politika mellett személyesen is. Ez számomra a munkámhoz szükséges.

	A második ok, amiért eljöttem, az, hogy ugyan ilyenkor már mindenkinek tele van a papucsa a politikai kampányokkal, mert már hónapok óta csak kampányolunk, és fantasztikus eredményt el is értünk, erre idejövök én, és azt mondom, hogy ez nagyon jó, de vasárnap választás lesz. Kicsit szégyellem is magam, de ez az igazság. És a dolog úgy fest, hogyha most ezt a lehetőséget átengedjük az ellenfeleinknek, az utólag le fogja értékelni azt a sikert, amit egyébként az áprilisi választáson elértünk. Ezért mégis, bár tudom, hogy mindenki már igazából a nyár felé fordul, de arra kell kérnem Önöket, hogy most, május 25-én vasárnap szedjük össze magunkat, menjünk el választani, és vigyük el az ismerőseinket is magunkkal. Mindig elmondom, hogy ilyenkor a sorsunk az asszonyok kezében van. Alacsony részvétel lesz, és az asszonyok tudják a családokat elvinni választani. Azt is el szoktam mondani, hogy egy angol miniszterelnök asszony egyszer azt mondta, hogyha azt akarjátok, hogy egy dologról sokat beszéljenek, akkor bízzátok egy férfira, ha azt akarjátok, hogy el legyen intézve, bízzátok egy nőre. No, most én szeretném az asszonyokra bízni, hogy vigyék már el a családot vasárnap valahol az ebéd környékén a választásra, mert egyébként alacsony lesz a részvétel. És ha az ellenfeleink alacsony részvételnél elmennek, a végén még úgy tűnik, mintha néhány hét alatt a támogatottság egy részét elvesztettük volna. És ez kihathat majd a következő négy év munkájára. Summa summarum, belpolitikai okokból is arra kérem Önöket, hogy menjenek el, és válasszanak.

	De van egy másik okom is, amiért erre kérem Önöket. Ugyan Magyarországon az ügyeket mi döntjük el itthon magyarok a saját észjárásunk szerint és a saját érdekeink szerint, de megtanultuk az elmúlt években, hogy Brüsszelben sok mindent meg lehet akasztani. És egyáltalán nem mindegy, hogy Brüsszelben olyan emberek dolgoznak-e, olyan emberek ülnek-e az Európai Parlamentben, akik kiállnak Magyarország érdekei mellett, vagy olyanok, akik nem állnak ki Magyarország mellett, sőt nemcsak hogy nem állnak ki, hanem onnan próbálnak visszafele ártani a kormánynak, ártani az országnak, tollba mondanak Tavares-jelentéseket, és egyáltalán megkérdőjelezik Magyarország eredményeit. Ilyen embereket nem szabad küldenünk az Európai Unióba, mert onnan nagyon sok gondot tudnak nekünk okozni. Ezért arra kérem Önöket, hogy rendes, becsületes magyar embereket küldjenek a brüsszeli és a strasbourgi intézményekbe. És azt tudom Önöknek mondani, hogy a Fidesz és a Kereszténydemokrata Néppárt listáján ilyen emberek vannak. A magyar érdekekért kiállni képes, jó képességű, felkészült emberek, akikre szükségünk lesz Brüsszelben. Tehát a másik ok, amiért kérem, hogy menjenek el választani vasárnap, az, hogy alkalmas emberek menjenek Brüsszelbe, akik segítséget tudnak nekünk nyújtani, és nem pedig akadályt jelentenek.

	És arra is szeretném fölhívni a figyelmüket, hogy van két olyan politikai gondolat, amit nem szabadna a támogatottságunkkal kitüntetni. Az első azoké, akik azt mondják, hogy Magyarország valamifajta Európai Egyesült Államok része legyen. Ez egy szélsőséges gondolkodásmód, amely gyakorlatilag föladná a magyarok saját érdekképviseleti lehetőségét, az ezeréves Szent István-i államiságot és mindazt, amiért egyébként a déd- és ükszüleink megdolgoztak, és amiért egyáltalán a magyar államot létrehozták. Szerintem a magyar ezeréves államiságot semmilyen Európai Egyesült Államok oltárán nem szabad feláldozni. Aki ezt mondja, szerintem szélsőséges. Ez egy veszélyes gondolat a magyarokra nézve, ezért meg kell nekik mutatni, hogy rájuk meg semmiképpen sem szavazunk. És hasonlóképpen kérem, hogy mutassák meg a jobboldaliaknak is vagy a radikális, szélsőséges jobboldaliaknak, akik meg azt állítják, hogy az volna az érdeke a magyaroknak, hogyha kilépnénk az Európai Unióból. Ez nem igaz! Ha van ember, aki sokat szenvedett az Európai Unióból jövő támadások miatt, akkor magam ott szép, előkelő helyre jelentkezhetek. Önök is látták, hogyan kellett ott harcolni, mindenfajta alakok kidagadt ütőérrel a nyakukon üvöltöztek, európaiakhoz egyébként méltatlan módon, és rágalmazták Magyarországot. Ha tehát van valaki, akinek nincs nagy étvágya ehhez az európai uniós étrendhez, hát engem nyugodtan ott nyilvántartásba vehetnek. De mégis, ez nem ízlés kérdése, és nem személyes ügy, hanem józan ész kérdése. És egy ország irányításához józan észre van szükségünk. Hideg fej, csigavér, forró szív, józan döntések. És azok, akik fejjel akarnak menni a falnak, csak bajt hoznak az országra. Aki azt mondja, hogy lépjünk ki az Európai Unióból, az a magyar gazdaság fejlődése ellen beszél. Ma a magyar gazdaságot fejleszteni akkor tudjuk, ha belül vagyunk. Igaz, csak akkor éri meg belül lenni, ha közben itthon meg rendíthetetlen nemzeti kormányunk van. Mert ha bent vagyunk, és itthon meg internacionalista kormány van, az a legrosszabb. Ezt megtapasztaltuk 2004 és 2010 között. Ezért arra kérem Önöket, hogy mind a baloldali szélsőséget, mind az unióból kilépni akaró jobboldali, keményfejű, fafejű szélsőséget utasítsuk el, hallgassunk a józan észre: menjünk oda Brüsszelbe, és képviseljük Magyarország érdekeit. A magyar történelem világosan megtanította, hogyha nem ülünk ott az asztalnál, akkor ne lepődjünk meg, ha az étlapon tűnünk föl. Ez a helyzet. Ez történt velünk a megelőző száz-egynéhány évben több alkalommal is. Oda kell menni, ott kell lenni és harcolni az érdekeinkért.

	Végezetül, tisztelt Hölgyeim és Uraim, még egy dologra szeretném Önöket emlékeztetni. Ősszel lesz még egy önkormányzati választás is. Nem tudom, hogy mennyire tudják, de öt évre fogunk választani polgármestereket és helyi testületet. Öt évre. Ez azt jelenti, hogy a 2018-as, a következő parlamenti választáson a most megválasztott önkormányzati emberek fognak majd szolgálni. Ezért az Önök döntésének van jelentősége majd Bodajk meg Mór sorsára nézve is, de ez befolyással lesz majd 2018-ban a parlamenti választásokra is. Nekünk erős hátországokra van szükségünk az önkormányzatokban, hogy legyen kivel együttműködni, hogy az ott élő emberek életét úgy tudjuk segíteni, hogy a kormány, a polgármesterek, meg az Önök által választott testületek együttműködnek. Ha nincs együttműködés, nem lesz fejlődés, nem lesz eredmény, és 2018-ban rosszra fordulhatnak a dolgok. Ezért arra kérem Önöket, hogy a második győzelem után, amit reményeim szerint majd most 25-én behúzunk, készüljenek föl a harmadikra is. Három a magyar igazság, most jön a második május 25-én. Kérem Önöket még egyszer: jöjjenek el!

	Hajrá Magyarország, hajrá, magyarok! Győzni fogunk!
	 
