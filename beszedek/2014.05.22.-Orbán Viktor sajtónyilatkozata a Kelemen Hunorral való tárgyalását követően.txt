Orbán Viktor sajtónyilatkozata a Kelemen Hunorral való tárgyalását követően
2014.05.22.

            2014. május 22. Szatmárnémeti (Satu Mare)
        


	Tisztelt Hölgyeim és Uraim!

	Tisztelettel köszöntöm Önöket. Több oka is van annak, hogy ma itt tárgyalhattam Kelemen Hunor elnök úrral. A legnyilvánvalóbb és legerőteljesebb ok a vasárnap esedékes európai parlamenti választás. Ezen az európai parlamenti választáson az RMDSZ és a legnagyobb magyar kormányzó pártszövetség kölcsönösen támogatja egymást, túl azon a nyilvánvaló tényen, hogy mindketten magyarok vagyunk, mind a két szervezet az Európai Néppártnak a tagja. Bizonyára Önök is látják, hogy európai szinten kiélezett küzdelem zajlik az Európai Néppárt és az európai szocialisták között. Mind a Fidesz – Kereszténydemokrata Néppárt Szövetsége, mind az RMDSZ abban érdekelt, hogy Európa jövőjét az európai néppárti politika határozhassa meg a következő öt esztendőben. Márpedig Európa jövőjét erőteljesen meghatározza a most megválasztandó Európai Parlament összetétele. Ezt a parlamenti választást mi, európai néppártiak meg akarjuk nyerni, de ez csak akkor következik be, hogyha mind a Fidesz-KDNP, mind pedig az RMDSZ a saját országában tartott választáson jól szerepel. Ahhoz pedig, hogy jól szerepelhessünk, arra van szükség, hogy a szavazóink elmenjenek választani. Ezért a mai nap közös üzenete Kelemen Hunor elnök úr és az én részemről az, hogy kérjük a magyarokat, hogy menjenek el minél nagyobb számban választani. Természetesen a megbeszélésen érintettünk belpolitikai kérdéseket is. Az RMDSZ nemrégen vált a román kormány tagjává. Sok sikert kívánunk az RMDSZ-nek a román kormányban végzett munkájához. Érintettük az RMDSZ és a magyar kormány közötti kapcsolatokat is. Megállapodtunk, hogy intenzív, erőteljes és gyakori konzultációs rendszert fogunk működtetni. És tárgyaltunk a román–magyar kormányzati kapcsolatokról is, ahol én megerősítettem, hogy Magyarország az erőteljes, jó és stabil román–magyar viszonyban érdekelt, és ennek érdekében fogunk dolgozni a következő években. Ceterum censeo: arra kérjük a magyarokat, jöjjenek el, és vasárnap vegyenek részt az európai parlamenti választáson.

	Köszönöm a figyelmüket!
	 

miniszterelnok.hu
