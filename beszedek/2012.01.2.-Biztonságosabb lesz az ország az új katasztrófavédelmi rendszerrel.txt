Biztonságosabb lesz az ország az új katasztrófavédelmi rendszerrel
2012.01.2.

            Orbán Viktor beszéde az egységes állami katasztrófavédelmi szervezet megalakulásakor Budapesten.
        


Hölgyeim és Uraim!
Tisztelettel köszöntöm Önöket. Nem is lehetne méltóbb helyen kezdeni az újévet, hiszen a katasztrófavédelem a magyar állam egyik lefegyelmezettebb és legjobban működő testülete. Azt is mondhatnánk, ha nem hangozna furcsán, hogy valódi sikerágazat. Az elmúlt tíz esztendőben a katasztrófavédelem bebizonyította, hogy munkája nélkülözhetetlen, sőt továbbfejlesztésre érdemes. Önök is tudják, hogy mi, akik szeretjük a hazánkat, és itt akarjuk leélni az életünket, mindenekelőtt biztonságos országot akarunk. A biztonság egyszerre jelenti a kiszámíthatóságot és a fizikai védelmet. Hazánk az elmúlt években vészesen legyengült. Gazdaságunk a csőd szélére sodródott, az állam és a családok nagy része veszedelmes mértékben eladósodott, a tisztességes munka becsülete elveszett, gyökeret vert az a kártékony nézet, hogy munkával nem lehet boldogulni. Ebből egyenesen fakadt, hogy az állam erői szétforgácsolódtak, a magánérdekek a köz érdekei fölé kerekedtek. Mindennek súlyos következményei lettek: gondatlanul tárolt mérgező anyagok, feltöltött folyami ártérbe épített házsorok és bevásárlóközpontok. Mint azt láttuk, ez nemcsak súlyos gazdasági károkat okozott, de emberéleteket is követelt. Világos volt: ha ennek nem vetünk véget, a baj nem csak kopogtatni fog, hanem ránk töri a bejárati ajtót. Magyarország megújulásért kiáltott, és a munkához haladéktalanul hozzá kellett látni. Az első és legfontosabb változást maga az Alaptörvény tartalmazza, amely kimondja, hogy mindenki felelős önmagáért, képességei és lehetőségei szerint köteles az állami és közösségi feladatok elvégzésében részt venni. Ez azt jelenti, hogy a közbiztonság olyan közügy, amelyben az állam felelős az első helyen, de a polgároknak is ki kell venniük a részüket a biztonság megteremtésében és helyreállításában.
Tisztelt Hölgyeim és Uraim!
Mit jelent mindez a katasztrófavédelem számára? Mit várunk Önöktől? A jövőben a magyar emberek biztonsága három pillérre fog épülni. Egy erős állami pillérre, amelyben immáron egységes, világos alá- és fölérendeltségi viszonyokat, felelősségi köröket és határozott irányítási rendszert alakítunk ki. Ez a rendszer képes lesz gyorsan és hatékonyan reagálni vészhelyzetben. A 2010-es év árvizei és a vörösiszap-katasztrófa nagy valószínűséggel elkerülhetők lettek volna, ha már létezett volna egy ilyen bejáratott rendszer. Mivel az állam elsőrendű feladata az állampolgárok vagyon- és személyes biztonságának garantálása, ezért is a védelmi bizottságok feladatköre a polgármesterektől és közgyűlési elnököktől átkerül a megyei kormánybiztosokhoz. A kormánymegbízott által vezetett bizottság egyik alelnöke a mindenkori megyei katasztrófavédelmi igazgató lesz. Ő irányítja a megelőzést, veszélyhelyzet-kezelési fölkészülést, és veszélyhelyzetben szakmai támogatást nyújt az elnöknek a döntésekhez és az intézkedésekhez. Az állam mától fogva nem moshatja kezét, ha a katasztrófavédelem területén valami nem zajlik megfelelően.
Tisztelt Hölgyeim és Uraim!
Megerősítjük a katasztrófavédelmi szakemberek képzését is. Ezért döntöttünk úgy, hogy a megalakuló közszolgálati egyetemen külön Katasztrófavédelemi Intézetet alakítunk ki.
Tisztelt Hölgyeim és Uraim!
A második pillért az állampolgárok bevonhatósága jelenti: az új jogszabályok értelmében köteles szolgálatba állíthatók azok az emberek, akik speciális szaktudással vagy eszközökkel rendelkeznek, baj idején a védekezés érdekében az eszközeik és szaktudásuk bevethető. Ide tartoznak majd az orvosok, vízügyi szakemberek, mérnökök, statikusok vagy például olyan cégek, amelyek nagyteljesítményű technikai eszközökkel rendelkeznek. A köteles szolgálat másik elemét azok az emberek adják, akik fizikai erejük, munkabírásuk alapján képesek például az árvízi védekezésben részt venni. A harmadik pillér, tisztelt Hölgyeim és Uraim, pedig az Önök vállán nyugszik. Ez az Önök személyes felelőssége. Az Önök személyes példamutatásán, teljesítményén, etikus magatartásán múlik, hogy sikerül-e fölépítenünk egy biztonságosabb Magyarországot. Olyan emberekre van szükségünk, akik ezeknek a föltételeknek megfelelnek, és akik a társadalom előtt becsülettel képviselik a szakmájukat és az egyenruhájukat.
Ezúton tisztelettel megköszönöm az eddig végzett munkájukat. Önöknek és családjuknak sok erőt, jó egészséget, kitartást, sikereket és boldog új esztendőt kívánok!


orbanviktor.hu
