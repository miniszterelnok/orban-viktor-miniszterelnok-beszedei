Magyarország eltökélt a lengyel–magyar barátság mellett
2015.02.19.

            Orbán Viktor nyilatkozata Ewa Kopacz lengyel miniszterelnökkel folytatott megbeszélést követően 2015. február 19-én Varsóban.
        



	Jó napot kívánok, tisztelt Hölgyeim és Uraim!

	Mielőtt azt hinnék, hogy a történelem teljesen félretolta az aktuális kérdéseket, azzal szeretnék csatlakozni a miniszterelnök asszony mondandójához, hogy gyakorlatias kérdésekről is szót ejtettünk, mint például a Visegrádi Négyek együttműködése, az energiaunió kérdése és közös föllépés az Európai Unió különböző színterein közös érdekek alapján, ideértve olyan konkrétumokat is, mint például a német minimálbér hatása a közép-európai szállítmányozási iparágra. Ezekről a kérdésekről lesz még időnk a későbbiekben is talán majd beszélni. Most csak viszonozni szeretném a miniszterelnök asszony nagyszerű és elismerő szavait, amelyeket a lengyel–magyar történelmi barátság mellett hallhattunk, és amelyet szeretnék a magyar részről megerősíteni. Magyarország és Lengyelország mindig is szabadságszerető népekként és országokként tekintettek egymásra. A magyarok szívében ez a vonzalom változatlan. Lengyelország minidig is speciális helyet foglal majd el a szívünkben, és ez még olyan nehéz pillanatokban is lehetséges volt, mint a II. világháború, ahol egyébként mi, magyarok az Önök ellenségeivel voltunk szövetségben, és mégis megtaláltuk a módját annak, hogy a lengyel–magyar barátságot fönntarthassuk. Ez az eltökéltség Magyarország részéről a lengyel–magyar barátság mellett továbbra is fennáll, és én mindent meg is fogok tenni annak érdekében, hogy fönnmaradjon. Üdvözöljük az ukrán konfliktusban tető alá hozott Minszk II. megállapodást. Üdvözöljük, hogy a múlt héten az Európai Unió ezt a megállapodást tette a közös európai álláspont alapjává. Az európai egység ma a Minszk II. megállapodás körül jött létre. Mi mindannyian abban értünk egyet, ami abban benne foglaltatik. Mind a négy dolog, amire épül az a megállapodás, fontos, vagyis a fegyvereket le kell tenni, a fegyvereket az ott leírt távolságra ki kell vonni a veszélyes zónából, Ukrajnának alkotmányos reformot kell végrehajtania, és Európának dolgoznia kell azon, hogy Oroszországgal közösen egy eurázsiai térséget, gazdasági térséget hozzon létre. Ezt rögzíti a Minszk II. megállapodás. Ez az európai egység alapja, és Magyarország ezt az európai egységet, amely erre a minszki megállapodásra épül, a végsőkig támogatni és védelmezni fogja, és a miniszterelnök asszony, illetve Lengyelország e tekintetben is számíthat Magyarországra.

	Köszönöm szépen a figyelmüket!


miniszterelnok.hu
