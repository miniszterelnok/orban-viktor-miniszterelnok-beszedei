A föld a magyarok kezében marad 
2013.06.17.

            Orbán Viktor sajtótájékoztatója a Nemzeti Agrárgazdasági Kamarában, Budapesten.
        


	Én is tisztelettel köszöntöm Önöket! Jó napot kívánok!

	Szeretnék néhány gondolatot fűzni a most megkötött megállapodáshoz. Az első, amit a figyelmükbe ajánlanék, az, hogy ez a megállapodás – bár konkrétumokat tartalmaz, Önök meg fogják kapni ennek a szövegét, és láthatják a konkrétumokat is, azonban – egy fontosabb dokumentum annál, mintsem hogy intézkedések összességének nevezzük. Ez egy kultúraváltást szorgalmazó dokumentum. És most nem a mezőgazdasági kultúrára, hanem a politikai kultúrára és a politikai gondolkodásra gondolok elsősorban. Ugyanis ha Önök visszagondolnak arra, hogy milyen viták voltak a magyar mezőgazdaságban az elmúlt húsz évben, és milyen szavakat használtunk leggyakrabban, akkor valószínűleg a védekezés kifejezés volt a leggyakoribb. Védekeztünk az ellen, hogy a termőföld külföldiek kezébe kerüljön. Védekeztünk az ellen, hogy a gazdák helyett a spekulánsok kezébe kerüljön a föld. Védekeztünk az ellen, hogy a zsebszerződésekkel kihúzzák a lábunk alól a földet. Aztán védekeztünk az ellen, hogy dömpingáron rossz minőségű élelmiszerekkel árasszák el Magyarországot. Aztán védekeztünk annak érdekében, hogy a felszínen tudjuk tartani a magyar mezőgazdaságot, a magyar agráriumot. Ez a megállapodás nem a védekezésről szól. Ez a megállapodás abból indul ki, hogy az összes fontos agrárcsatát végül is megnyertük. Ez a kiindulópontja ennek a megállapodásnak. Nyugodtan elmondhatjuk most már azt, hogy az európai uniós jog sérelme nélkül sikerül a földtörvény elfogadásával megvédenünk a magyar termőföldet, az a magyarok kezében fog maradni. Elmondhatjuk, hogy megtaláltuk azokat az eszközöket, amelyekkel a zsebszerződéses rendszert gyorsan és hatékonyan tudjuk fölszámolni. Elmondhatjuk, hogy megkapták a mezőgazdasági hatóságok azokat az eszközöket – időnként élnek is velük –, amelyekkel meg tudjuk védeni a magyarokat a rossz minőségű, dömpingáron érkező, egészségtelen élelmiszerekkel szemben. Az összes fontos agrárcsatát úgy látom, hogy megnyertük. Ez a megállapodás ezt a tényt rögzíti, és immáron nem a védekezésről, hanem a kibontakozásról szól, a jövőről, a kiteljesedésről. Arról, hogy hazánk egy olyan ország, amelynek különleges mezőgazdasági adottságai vannak. Ezt szokták időnként úgy lefordítani, hogy Magyarország egy mezőgazdasági ország, amely kijelentés egyébként vállalható. A magyarok génjeiben van a gazdálkodás, a birtokgondozás, a föld hasznosításának minden ösztöne. Rendelkezünk hozzá megfelelő kultúrával, rendelkezünk mindehhez még komoly szakmai fölkészültséggel, és most rendelkezünk egy gazdabarát kormánnyal is, amely képes a jogi eszközöket úgy összeszervezni, hogy a gazdatársadalom egy biztos megélhetést nyújtó, ígéretes jövője előtt állhasson Magyarországon.

	Tisztelt Hölgyeim és Uraim!

	Ennek a megállapodásnak az a célja, hogy úgy ahogy az ország más területein, most a mezőgazdaságban is megpróbáljuk világossá tenni, hogy Magyarországnak át kell lépnie a saját árnyékát. Abba kell hagynunk azt a gondolkodásmódot, ami arról szól, hogyha magyar vagy, úgysem lehetsz sikeres, ha ide születtél, úgysem boldogulhatsz, egyetlen esélyed, ha elmész innen, egyáltalán a belénk plántált kishitűséget le kell tudnunk győzni ágazatról ágazatra haladóan. Ma egy fontos lépést tettünk annak érdekében, hogy a mezőgazdaságban is ismeretes nemzeti kishitűséget le tudjuk győzni, és – még egyszer mondom – jövedelmező, biztos megélhetést nyújtó, komoly perspektívát kínáló ágazatot alapozzunk meg. A megállapodás alapján nyugodtan elmondhatjuk, hogy a magyar mezőgazdaság és gazdavilág nagy és ígéretes jövő előtt áll.

	Ami a megállapodás konkrét tartalmát illeti, a tartalmi pontokat az a meggyőződés köti össze, hogy a kormány az agrárkamarával közösen kifejezi azt a szándékát, hogy lényeges döntést a magyar mezőgazdaságra nézve az agrárkamara nélkül nem fog hozni. Nem íratik le az együttdöntés szó – azt hiszem – ebben a megállapodásban, tehát nem szükséges jogszabályokat változtatnunk, de a mostani magyar kormány egyértelműen és világosan leszögezi, hogy nem születik a jövőben olyan, a magyar mezőgazdaságot érintő fontos döntés, amelyet előtte nemcsak hogy ne tárgyalt volna meg az agrárkamarával, hanem amelyről ne egyezett volna meg a döntést megelőzően az agrárkamarával. Gyakorlatilag egy együttdöntési lehetőséget kínálunk föl a magyar agrárkamarának. Hiszem, hogy ezzel erősítjük a magyar kormány döntéseinek szakmai színvonalát, és erősítjük a döntés mögötti társadalmi támogatottságot is.

	Köszönöm szépen a figyelmüket!
	 

orbanviktor.hu
