Csak a munka teremthet tartós jólétet
2015.03.5.

            Orbán Viktor beszéde a Suzuki új modelljének bemutatásán 2015. március 5-én Esztergomban.

        



	Mélyen tisztelt Suzuki Úr! Kedves Polgármester Asszony! Mélyen tisztelt Esztergomiak! A Gyár Dolgozói és Vezetői!

	Először is engedjék meg, hogy Oszamu Szuzuki urat külön is köszöntsem. Önök persze elsősorban mint gyárost ismerik őt, de ő minden évben eljön Magyarországra, és a kormánnyal megosztja a gazdasági tapasztalatait. Valóságos belső titkos tanácsos. Van is olyan lecke, amit megtanulhatunk tőle. Meglehet tanulni a japánoktól és személyesen is Szuzuki úrtól, hogyan kell egyszerre sikeresnek, erősnek, befolyásosnak és szerénynek lenni. A megfejtés valószínűleg a tisztelet. Mindenkinek meg kell adni azt a tiszteletet, amit megérdemel. Ez az, amit talán Magyarország is megtanulhat a japánoktól.

	Tisztelt Hölgyeim és Uraim!

	Azért is köszöntöm a házigazdánkat külön, mert ha jól olvasom, akkor januárban töltötte be a 85. életévét. Isten éltesse őt, és az előbb a képen láthatták: miniszterelnökök jönnek-mennek, a Suzuki és Szuzuki úr pedig marad. Azt kívánom neki, hogy legyen ez így a jövőben is. Engedjék meg, hogy külön köszöntsem Esztergom város polgármester asszonyát. Mindannyian ismerjük, hogy milyen viharos politikai évek vannak Esztergom város megett. Szeretném bejelenteni, hogy még az év első felében ismét eljövök ide Önökhöz, akkor már a városházára, és szeretném a polgármester asszonnyal aláírni azt a kormány és Esztergom közötti megállapodást, amely hosszabb távra is garantálja Esztergom város polgárai számára azt a fejlődést, ami méltó a városhoz, és méltó az itt élő emberekhez.

	Tisztelt Hölgyeim és Uraim!

	Másfél évvel ezelőtt itt találkozhattunk, akkor is egy új modell sorozatgyártásába kezdett a gyár. Ha jól számolom, a mostani a nyolcadik olyan Suzuki modell, amely ebben a gyárban készült. Eleddig több mint 2,5 millió új autó gördült le az esztergomi gyár futószalagjairól. Gratulálok Önöknek ehhez! Az új modell pedig olyannak ígérkezik, mint amilyen maga a vállalat: erős, dinamikus, modern és megbízható szövetséges. Egy japán mondás szerint nincs jobb tükör a régi barátnál. Nekünk, magyaroknak a Suzuki esztergomi sikertörténete egy olyan tükör, amelybe szívesen tekintünk. A Suzuki gyár története szorosan egybefonódik Magyarország történetével, velünk együtt járták végig az elmúlt 25 év nagyon nehéz időszakát. Mai szemmel szinte hihetetlennek tűnik, hogy amikor huszon-egynéhány évvel ezelőtt a Suzuki hazánkba érkezett, akkor Magyarországon jószerivel még nem is létezett olyan, hogy autóipar. A világháború előtt volt Magyarországon autógyártás, de annak gyorsan véget vetett a kommunizmus, és mi, magyarok legfeljebb otthon, a garázsban bütykölhettük a KGST-ből származó járgányainkat, hogy legalább egy kicsit magunkénak érezhessük őket. Nem csoda, hogy a Suzuki a rendszerváltás szimbóluma lett a magyar utakon. A Zsigulik, Trabantok és Wartburgok negyven szűk esztendeje után a Suzuki lett a magyar családok nyugati – a sors tréfája –, valójában távol-keleti autója. Ezért érezzük mi, magyarok még ma is sajátunknak a cég által gyártott minden egyes modellt.

	Tisztelt Elnök úr!

	Mi autógyárunknak, a saját autógyárunknak érezzük a Suzukit azért, mert Önök elsők között álltak mellénk a magyar autóipar megújításában. A mi autógyárunknak érezzük a Suzukit azért is, mert munkát adott a magyar embereknek egy olyan időszakban, a kilencvenes évek elején, amikor a magyar gazdaság éppen megroggyant, és az egekbe ugrott a munkanélküliség. Az Önök üzeme, tisztelt Szuzuki elnök úr, 3.100 embernek közvetlenül, áttételesen pedig 30 ezer magyar embernek ad munkát. És magunkénak érezzük a Suzukit, mert öt éve partnere a kormányzatnak a mozgáskorlátozottak számára kidolgozott programban, és segít a kormánynak abban, hogy a csökkentett munkaképességűek életét megkönnyíthessük. És magunkénak érezzük a Suzukit, mert elvitte jó hírünket Japánba, és a Suzuki után, mint egy zászlóshajó után számos komoly céget vonzott Magyarországra.

	Tisztelt Hölgyeim és Uraim!

	Büszkék vagyunk arra, hogy Japán 3,5 milliárd eurós összbefektetésével a legnagyobb ázsiai zöldmezős beruházó hazánkban. Az Önök országa, tisztelt Elnök úr, pedig Magyarország jelentős kereskedelmi partnere, és a második legfontosabb exportpiaca Keleten. Japán az egyik legjelentősebb befektető Magyarországon. Jelenleg, tisztelt Magyarok, 149 japán érdekeltségű cég működik hazánkban, és ez a 149 japán cég közvetlenül, tehát áttételek nélkül közvetlenül 25 ezer munkavállalónak ad munkát, vagyis 25 ezer magyar családnak biztosít kenyérkereseti lehetőséget.

	Tisztelt Hölgyeim és Uraim!

	Van egy másik mondás, amit Japánban hallottam, amikor tavalyelőtt ott jártam Önöknél, egy nagyvállalat vezetője mondta, így hangzik: a szorgalmasok között nincsen szegény. Mi, magyarok ebben nem vagyunk olyan biztosak, mint a japánok, de azt biztosan tudjuk, hogy ide szeretnénk mi is eljutni. Azt szeretnénk, hogy aki dolgozik, az valóban boldogulhasson. És úgy látom, mélyen tisztelt Elnök úr, kedves Esztergomiak, hogy a magyar emberek tudnak és akarnak is dolgozni. Mi, magyarok, ha beleállunk valamibe, ha komolyan hozzáfogunk valamihez, akkor bármit képesek vagyunk felvirágoztatni, a legjobb bizonyíték erre éppen a magyarországi autóipar. Ha van munka, akkor minden van. A jövőről ezt gondoljuk. Egyedül a munka teremthet az ország lakói számára tartós boldogulást és jólétet.

	Tisztelt Elnök úr!

	Mi azt a célt tűztük ki magunk elé, hogy Magyarországon megteremtsük a teljes foglalkoztatást, és úgy látom, hogy 2018-ra ezt a célt el is fogjuk érni. Önök is láthatták a nemzetközi híradásokból, hogy Magyarország meglepte a világot. Úgy tűnik, jó úton járunk –nyugtával dicsérd persze a napot –: 2014-ben 3,5 %-kal nőtt a magyar gazdaság, és ez jóval az európai uniós átlag felett van. Szeretném megemlíteni itt, Önök előtt, tisztelt Hölgyeim és Uraim, hogy a Magyar Suzukinak 74 magyar beszállítója van, vagyis a magyar cégek adják a vállalat beszállítói körének mintegy negyedét. Ez is kellett ahhoz, hogy azt tudjuk mondani, hogy 2010 óta 455 ezerrel dolgoznak többen Magyarországon, mint korábban, és ez jól mutatja, hogy nem kell, sőt nem szabad beletörődnünk a munkanélküliségbe. Csak ezen a héten három japán vállalat jelentette be, hogy új beruházásokat hoz Magyarországra, ez pedig több száz új munkahelyet jelent.

	Tisztelt Hölgyeim és Uraim!

	Vannak személyes vállalásaim is, amelyeket korábban tettem, amikor itt jártam Önöknél. A ma délutáni tárgyaláson ezeket az elnök úr nyilván számon is fogja rajtam kérni, ezt megelőzendő inkább magam hozakodnék ezekkel elő. Két fontos dologban egyeztünk meg korábban. Először is arról, hogy három éven belül átadjuk az új, nagy teherbírású komáromi Duna-hidat. Ennek az előkészületei, jelentem tisztelettel, haladnak, és a korábbi vállalást időhatáron belül teljesíteni is tudjuk. A másik vállalásunk az volt, hogy Esztergomot az M1-es autópályával összekötő gyorsforgalmi utat meg fogjuk építeni, és lehetőleg már 2018-ban átadjuk. Erre még mindig van esély. Óriási harcokat vívok. Ez most nem tartozik ide, de óriási harcokat vívok a magyar kormányzat, a saját kormányzatunk bürokráciájával, hogy megértessük, hogy fel kell gyorsítani a munkálatokat ahhoz, hogy határidőn belül ez a beruházás elkészüljön, mert ez a beruházás nemcsak az esztergomiaknak, nemcsak a környéken élőknek, hanem a teljes magyar iparnak is kulcsfontosságú. Minden esély megvan, Elnök úr, hogy tudjuk tartani a korábbi vállalásunkat.

	Végezetül, tisztelt Hölgyeim és Uraim, engedjék meg, hogy köszönetet mondjak a gyárban és a cég beszállítóinál dolgozó több tízezer magyar embernek. Ők a mi legfontosabb érveink. Amikor a nemzetközi versenyben érveket kell szolgáltatni, hogy egy-egy újabb beruházás miért jöjjön éppen Magyarországra, akkor Önök Magyarországon, itt, ebben a gyárban is dolgozó magyar munkások a mi legfőbb érvünk. A magyar munkaerő eltökéltsége, precizitása, fegyelme, pontossága, elkötelezettsége a legfontosabb érv a Magyarországra érkező beruházások mellett, ezért az esztergomi gyárban dolgozó munkásoknak Magyarország többi polgára nevében is szeretnék köszönetet mondani az elmúlt években elért eredményekhez.

	Mélyen tisztelt Hölgyeim és Uraim!

	Végezetül szeretnék mindenkit emlékeztetni arra, hogy a gazdasági sikerhez három dolog kell. Kellenek hozzá munkások, kellenek hozzá vállalkozók, és kell hozzá egy kormány. Szükségünk van jól dolgozó emberekre, szükségünk van jó vállalkozókra és szükségünk van jó kormányra. Ha bármelyik hiányzik, nem működik Magyarországon a gazdaság. Mert a gazdaság nem magától működik, inkább egy biciklire emlékeztet, amit tekerni kell, mert ha nem tekerjük, eldől. Azt kívánom mindannyiunknak, hogy a következő években a magyar dolgozók, a magyar munkások, a befektető magyar vállalkozók és a magyar kormány mindig találja meg az összhangot, találja meg a megállapodás útját annak érdekében, hogy a magyar gazdaság a jövőben is sikeres lehessen.

	Köszönöm szépen hogy meghallgattak!


miniszterelnok.hu
