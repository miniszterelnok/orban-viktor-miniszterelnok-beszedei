Magyarország polgárai legyőzték a reménytelenséget
2010.04.11.

            Beszéd a választási győzelem utáni sajtótájékoztatón, Budapesten.
        


Jó estét kívánok Tisztelt Hölgyeim és Uraim! Magyarok határon innen és túl!
Tisztelettel köszöntöm mindannyiukat ezen a nagyszerű estén! Az első szavam a köszöneté. Köszönjük szépen! Soha ennyien nem dolgoztak, soha ennyien nem szorítottak, soha ennyien nem imádkoztak a változásért Magyarországon, mint ebben a választási kampányban. Gratulálok Önöknek ahhoz a nagyszerű történelmi eredményhez, amely egy elsöprő és egyértelmű akaratnyilvánítást eredményezett. Bár sokan azt gondolják, hogy ezt a választást a Fidesz nyerte meg, szeretném világossá tenni, hogy ez a győzelem nem a Fideszé. Ez a győzelem az Önöké, ez a győzelem Magyarországé.

Tisztelt Hölgyeim és Uraim!
A magyar polgárok a mai napon elkezdtek írni egy mondatot. Elkezdtek írni egy történelmi mondatot, olyan mondatot, mint 1956-ban vagy 1990-ben. A magyarok a mai napon ismét felemelték a fejüket, és ítéletet mondtak egy korszak felett. 1956-ban ítéletet mondtak a kommunista diktatúra felett, és a szabadság mellé álltak. 1990-ben a magyarok ítéletet mondtak a pártállami rendszer felett, és a demokrácia mellé álltak. 2010-ben ítéletet mondtak egy kudarcot vallott korszak felett, és az egységet, a rendet és a biztonságot választották.

Tisztelt Hölgyeim és Uraim!
A mai napon Magyarország polgárai leadták a szavazatukat. Leadták a szavazatukat magukra, a saját életükre, a saját jövőjükre. Leadták a szavazatukat Magyarországra és Magyarország jövőjére. Leadták a szavazatukat, és győztek. A mai napon Magyarország polgárai legyőzték a reménytelenséget. A mai napon, ezen a nagyszerű napon Magyarország polgárai megmutatták, hogy Magyarország egységes, igenis Magyarországban van erő, Magyarország nagy dolgokra képes, Magyarország munkát, rendet és biztonságot akar. Ma este Magyarország polgárai megmutatták a világnak, hogy ismét jó magyarnak lenni. Örömmel jelentem Önöknek, és örömmel mondom az egész világnak, hogy a mai napon Magyarország felemelt fejjel tért vissza a történelem főutcájára. Arra is szeretném Önöket emlékeztetni, hogy van azonban itt előttünk egy feladat. A feladat most az, hogy együtt fejezzük be azt a mondatot, amelyet együtt kezdtünk el írni. Mutassuk meg magunknak, mutassuk meg a világnak, hogy nem egyszeri fellángolás volt, ami történt, hanem egy elszánt és kitartó akarat vezérelt bennünket. Arra kérem Önöket, tegyünk meg mindent annak érdekében, hogy ez az év is, 2010 is bevonuljon a magyar nemzet nagy dátumai közé!

Tisztelt Hölgyeim és Uraim!
Látom, felhőtlen az öröm, valóban óriási a siker, látom a villódzó fényeket, hallom az öröm hangjait, de közben azért minden idegszálammal érzem, s a szívem mélyén pontosan tudom, hogy életem legnagyobb feladata előtt állok. Azt is tudom, hogy ez a feladat megoldható, de ennek a feladatnak a megoldásához szükségem lesz mindannyiukra, kivétel nélkül minden magyar emberre. Én pontosan tudom, hogy mi, magyarok nem vagyunk a meghátrálás emberei, mi a hűség emberei vagyunk, ebben van minden bizodalmunk.

Köszönöm szépen, hogy meghallgattak!

Hajrá Magyarország, Hajrá magyarok!


orbanviktor.hu
