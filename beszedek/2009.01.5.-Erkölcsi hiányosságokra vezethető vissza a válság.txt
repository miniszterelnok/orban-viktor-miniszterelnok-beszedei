Erkölcsi hiányosságokra vezethető vissza a válság
2009.01.5.

            Beszéd a Becket Szent Tamás-napi ünnepségen, Esztergomban.
        


Mélyen tisztelt Püspök Úr! Eminenciás Bíboros Úr! Tisztelt Hölgyeim és Uraim! Tisztelt Nagykövet Urak, kedves Házigazdák!
Mielőtt mondandóm lényegére térnék, két megjegyzést szeretnék fűzni az előbb hallott gondolatokhoz. Professzor úr azt mondta, hogy a történelem szeretne bennünket tanítani. Régi angol igazság, miszerint a történelem kiváló tanítómester, de egy olyan tanítómester, akinek nincsenek tanítványai. Másodsorban pedig, mint hallhattuk, van egy olyan érzése a történésznek, amikor régi dokumentumokat olvas, mint hogyha a célpontok, a politikai támadások célpontjai nem változtak volna, csak a módszerek különbözősége oly mértékben megváltozott, átalakult, hogy az ember nem veszi észre, hogy valójában ugyanazt a fontos és lényeges dolgot érik ma is támadások. Hát igen, erre azt szoktuk mondani, hogy ma a régi módszerek nem időszerűek. Nagyon fontos, hogy a régi módszerek nem időszerűek, a régi feladatok természetesen nagyon sok körben – úgy tűnik – továbbra is ugyanazok. Ha megengedik, szeretném megköszönni Kiss-Rigó püspök úrnak a meghívást, amelyből annak az elismerését olvasom ki, hogy a felekezeti különbségek a reformációt megelőző időszakra vonatkozóan nem érvényesek, vagyis az akkori keresztény hagyomány a protestánsok hagyománya is lehet. Remélem, hogy nem terjeszkedtem túl a meghívás értelmezésében a hatáskörömön.
Amikor, tisztelt Hölgyeim és Uraim, tegnap este nekiveselkedtem, hogy összerakjam a mai előadásom gondolatait, és próbáltam kiválasztani, hogy miről lenne egyáltalán érdemes beszélni „Kereszténység és Európa” címszó alatt, akkor több nehézséggel is meg kellett küzdenem. Ugye, először is tudtam, hogy beszélni fog a francia nagykövetünk, aki, mint az sejthető volt, magáról a megemlékezés személyéről, Becket Tamásról szól majd. Várható volt, hogy Kun Miklós, ugye, a kommunizmus és az egyház témakörében, összefüggésében tart majd előadást. De akkor milyen hús marad a csonton? – tettem föl magamnak a kérdést. Miről tudok én itt egyáltalán majd beszélni? És ahogy gondolkodtam, gondolkodtam, azt láttam, hogy három dologról beszélhetnék én most itt, Önök előtt kereszténység és Európa összefüggésében. Beszélhetnék a kereszténydemokrácia és a szolidaritás témaköréről. Ez időszerű volna, hiszen Magyarországot szociális válság gyötri, és a kereszténydemokrácia, a kereszténydemokrata gondolkodásmód túlhalad a jobb- és baloldali hagyományos megosztottságon, ezért fordulhat elő például Bajorországban, hogy egy politikai pártot Keresztényszociális Uniónak hívjanak. Nyilvánvaló, hogy az az európai modern gondolkodásmód, amely a kereszténydemokráciát jellemzi, és az üzleti és piaci szabadságot a szociális felelősséggel akarná ötvözni, jó téma lehetne a mai találkozónkra. Aztán gondoltam arra, hogy miután munkanélküliség is gyötri Magyarországot, beszélhetnék arról is, hogy a kereszténydemokrata felfogás szerint, a kereszténydemokrácia hagyománya szerint –egy régi pápai enciklikára visszanyúlva – a munka megelőzi a tőkét. Beszélhetnék erről a kérdésről is – soha nem volt ez olyan aktuális, mint éppen most. Aztán végül is a könnyű utat választottam, és a legígéretesebb csábításnak engedtem, s nem erről a két témáról fogok most beszélni, hanem úgy gondoltam, hogy a pénzügyi válságként indult, ma már gazdasági válságként számon tartott világjelenségről fogok itt beszélni Önök előtt, hiszen ez a válság olyan fontos kérdéseket feszeget, mint a piaci kapitalizmus etikai alapjai. S végül is úgy döntöttem, hogy ha megengedik, akkor én néhány perc erejéig ebben a kérdéskörben szeretnék mozogni.
Azért választottam végül is ezt a témát, mert úgy láttam, hogy ez a témakör, vagyis a mi életünk társadalmi berendezkedésének etikai, erkölcsi alapjai még hosszú ideig napirenden lesznek. Nem fog ez a válság olyan könnyen lezárulni, hogy magát a témakört is ad acta tehessük néhány hónap vagy akár csak egy-két év múlva. Másodsorban emellett a téma mellett szólt az az előrejelzésem is, hogy ez a válság – és ennek minden következménye – hosszú ideig és mélyen lesz jelen az életünkben. Be fog hatolni a mindennapi életünkbe. A növekvő munkanélküliség, általában a kapitalizmus válsága nem valami elvont értelmiségi téma lesz, hanem a mindennapi életünkben: a nyugdíjkifizetéskor, a számlák, közüzemi díjak befizetésekor, a munkahelyek megvédésének ügyében bizony aktuális formákat ölt, mélyen behatol az életünkbe. És végezetül úgy gondoltam, hogy a piaci kapitalizmus etikai alapjai egy olyan távlatos és súlyos téma, amely méltó a mai hősünk, Becket Szent Tamás történelmi és erkölcsi súlyához.
Vagyis, ha megengedik, akkor kezdjük a mai közös gondolkodásunkat a pénzügyi válság emberi dimenziójának meghatározásával. Mit hallunk ma a világban, amikor a pénzügyi, gazdasági válság okairól értekeznek a szakértők? Idézek néhány visszatérő kifejezést: túlzott kockázatvállalás, értékpapírosított hitelek, a hitelminősítés gyenge színvonala. Ha számba vesszük ezeket a nyelvi formákat, azt fogjuk látni, hogy ezek szinte kivétel nélkül technikai és tudományos nyelvi szerkezetek. Valójában ez egy érthető és legitim megközelítés, vagyis hogy technikailag is meg akarjuk érteni, hogyan jutottunk oda, tudományos magyarázatot is szeretnénk találni, azonban, ha csak ezt a nyelvezetet használjuk, akkor ez eltereli a figyelmünket a mindennapunk részét jelentő válság emberi dimenziójáról. Ugyanis a pénzügyi cégeket nem arctalan bábok irányítják. A pénzügyi cégeket nem úgymond anonim csoportdinamikák vezénylik. A pénzügyi cégeket nem világuralomra törő titkos csoportok irányítják, hanem valódi emberek és az ő személyes döntéseik, amely emberek a maguk személyes döntéseivel értéket teremtenek, néha tévednek, időnként pedig felelőtlenül és erkölcstelenül viselkednek. Vagyis állításom lényege, hogy a mai gazdasági világválság végső soron erkölcsi hiányosságokra vezethető vissza: kétes döntésekre és jellemhibákra.
Persze ahhoz, hogy kimerjük mondani azt az állítást, hogy a mostani válság visszavezethető erkölcsi hiányosságokra, el kell fogadnunk két előföltevést. Az első előföltevés az, hogy létezik erkölcsi értelemben vett jó és rossz, és az ember képes e két dolog megkülönböztetésére. Valamint el kell fogadnunk azt is, hogy az ember és az ember alkotta intézmények képesek szabad akarattal döntést hozni. Ha ezt a két föltételt elfogadjuk, akkor beszélhetünk a mostani válság erkölcsi alapjairól. Persze itt, magunk között ez a két állítás, ez a két premissza magától értetődőnek tűnik, de szeretném Önöket emlékeztetni, hogy nem régen hangzott el egy angolszász ember szájából egy előadás a Magyar Tudományos Akadémián, ahol a következőképpen fogalmazott: „A nyugati értelmiség jelentős része, talán többsége hevesen vitatja ezeket a premisszákat”. Tehát magában a gondolkodásmódban ott rejlik annak a lehetősége, hogy az erkölcsi megközelítést eleve kizárjuk a mostani világválság jelenségeinek taglalásakor. Én azonban most azt javaslom, hogy ezt a két premisszát, előföltevést fogadjuk el, és vizsgáljuk meg ezen keresztül ennek a válságnak az okait. Ha ezt tesszük, akkor azt fogjuk látni, hogy a válság okai között ott találjuk a hamis adatok föltüntetése nevű emberi cselekedetet. Ezt a mi nyelvünkön hazugságnak nevezik. Ott találjuk a magasabb fizetés reményében, hamis módon végzett hitelbírálatot. Ezt lopásnak nevezik. Ott találjuk a hitelképtelen ügyfelek politikai nyomásra történt hitelezését – Amerikában voltak ilyen történetek. Ezt visszaélésnek és zsarolásnak szokás nevezni. És ott találjuk a részrehajlóan elkészített értékpapír-minősítéseket, vagyis a csalást. 
 
Uraim és Hölgyeim, ha egyenesen beszélünk, a mostani válság mögött olyan emberi, erkölcsi és jellemhibákat találunk, mint hazugság, lopás, visszaélés, zsarolás és csalás. Ez juttatta a világot annak a tönknek a szélére, ahol most éppen mindannyian egyensúlyozunk. Szeretném Önöket arra emlékeztetni, hogy mindaz, amit mondtam – ezek a hibás erkölcsi cselekedetek – nem kizárólag a vastag jómódban élő bankárokra és pénzemberekre igazak. Ugyanis nemrégen volt módom látni, tanulmányozni egy olyan fölmérést, amelyből feketén-fehéren kiderült, hogy a korán bedőlő hitelfelvevők – azok, akik legelőször mentek csődbe – hetven százaléka hamis adatokat adott meg, amikor hitelt igényelt magának.
Tisztelt Hölgyeim és Uraim!
Tehát nemcsak a bankárokról, hanem a hiteligénylő mindannyiunkról is beszélünk, amikor az erkölcsi problémákról szót ejtünk.
Tisztelt Házigazdák!
Természetesen ezek a hibák, fogyatékosságok vagy bűnös tettek képesek megmagyarázni egy-egy erkölcstelen döntést. Ám azonban, ha egy pillantást vetünk a világ mai helyzetére, akkor azt látjuk, hogy nem egy-egy erkölcstelen döntésről van szó, hanem lényegében az előbb említett karakterű döntések kiterjedt rendszerével állunk szemben. Ezért itt egy mélyebb, ha úgy tetszik, rendszerszerűbb szemrevételezés is indokolt. Ha elvetjük az egy központból történő szándékos világrombolás teóriáját, amit javaslok, hogy most vessünk el, akkor azt a kérdést kell feltennünk, hogy mi az a rendszerszerű hiba a modern kapitalizmusban, nevezzük úgy, hogy a II. világháború utáni pénzügyi alapú kapitalizmusban, ami ezeknek a hibáknak a bekövetkezését lehetővé tette. Ha ezt a kérdést föltesszük, és az okokat így fürkésszük, akkor el fogunk jutni ahhoz az alapgondolathoz, alaptételhez, ami a II. világháború utáni kapitalizmus kiindulópontját jelentette.
Ez egy antropológiai fölfogás, ha úgy tetszik, a modern kapitalizmus antropológiai alapjairól van szó: hogyan fogja föl ez a II. világháború után kialakult társadalmi és gazdasági berendezkedés az embert. Nem akarok ideológiai természetű, felesleges vitát provokálni, de azt kell mondanom, hogy lényegében a II. világháború után kialakult liberális emberkép kérdéskörével állunk szemben. Erről leegyszerűsítve azt mondhatjuk, hogy – nyilvánvalóan a jó szándéktól vezettetve, de – a liberális, tehát a modern kapitalista emberkép alapjául az a fölfogás szolgál, miszerint a legfontosabb cél, amit szolgálni kell a társadalmi berendezkedésnek, az egyén önmegvalósítása. A legfontosabb cél, hogy az egyén autonómiája minél szélesebbre növekedhessék, és ez a megfontolás megelőz minden más megfontolást. Ennek a gondolatnak az az erkölcsileg egyébként emelkedett szándék áll a hátterében, miszerint a minél szélesebb személyi autonómiából az következik, hogy az emberben benne lakozó jó kiárad, és így megjavítja az egyént körülvevő világot is. Mindenfajta ilyen kiáradást akadályozó tényezőt ezért ez a világkép negatívnak fog föl.
Ennek a liberális antropológiai képnek megvolt a kritikája már az elmúlt tizenöt-húsz esztendőben, elsősorban az angolszász konzervatív irodalomban, ahol bebizonyították, kifejtették, megokolták, hogy szabályok, korlátok és keretek nélkül kiáramló emberi képességek valójában veszélyesek, visszájára sülnek el, a világot nem javítják, hanem lerontják, ugyanis egy téves antropológiai kiindulópontot választanak. Mert az emberből, ha lehet, akkor nemcsak a jó áramlik ki, hanem a rossz is. És miután az emberben teremtésénél fogva a jó és a rossz is megtalálható, ezért a rossz kiáradása szükségszerűen együtt jár a korlátlan autonómia lehetőségével. Természetesen most, hogy a Biblia éve a hátunk mögött van, és így talán több figyelmet fordítottunk a Szentírásban foglalt antropológiai alapokra, ezért nyugodtan mondhatjuk, hogy van egy harmadik antropológiai felfogás is az uralkodó liberális és az azt kritizáló konzervatív mellett. Ezt nevezzük esetleg bibliai antropológiának, amely azt az állítást fogalmazza meg, miszerint az emberből, ha a körülmények engedik, nem a jó és a rossz áramlik ki, hanem magától csak a rossz áramlik ki. Ahhoz, hogy a jó is kiáramolhassék, még valami különleges dologra is szükség van. Ezt a különleges dolgot nevezhetjük kegyelemnek, nevezhetjük szellemi, lelki megtermékenyítő történésnek, de valaminek történnie kell, hogy az ember képes legyen magából a jót előhívni. Az nem egy automatizmus. Szükségünk van egyfajta talapzatra, amelyre állva meg tudjuk különböztetni a jót a rossztól, és rá tudjuk venni magunkat, hogy időnként kockázatokat is vállalva a jó érdekében cselekedjünk, dolgozzunk, ennek szellemében éljünk.
Tisztelt Hölgyeim és Uraim!
Azért említettem meg ezeket a jelenségeket, és azért hoztam ezt a gyors bemutatását az egymással rivalizáló emberképeknek, mert azt szerettem volna érzékeltetni mindannyiunk számára, hogy a bennünket ma körülvevő világválság értelmezésében az egyházi vezetők, a kereszténydemokrata emberek, a keresztény elvek által mozgatott közéleti emberek igenis kompetensek. Ne engedjük, hogy ennek a mostani válságnak a magyarázata a technokrata-tudományos területen belül maradjon, és csak azok érezhessék magukat a mostani világválság avatott magyarázóinak, akik rendelkeznek a szükséges pénzügyi, banki, gazdasági előképzettséggel és iskolával, hiszen a válság egy bizonyos dimenziójára ha jól rátapintunk, akkor megtaláljuk azt az alapot, ahonnan kiindulva a keresztény közösségek, lelki vezetők, egyházi emberek, pedagógusok bátran kompetensnek érezhetik magukat ennek a világválságnak a magyarázatában. Erre van is bibliai sorom, amely ide vonatkozik, és amely ezt a kompetenciát megalapozza. Ez így hangzik: „Mert minden rossznak gyökere a pénz szerelme: mely után sóvárogván némelyek eltévelyedtek a hittől, és magokat általszegezték sok fájdalommal”. Ez nem közgazdasági kérdés, tisztelt Hölgyeim is Uraim!
Ezek után, ha megengedik, még szeretnék néhány gondolatot mondani a kapitalizmusról és annak erkölcsi alapjairól, illetve a két dolog összefüggéséről. Bizonyára Önöknek is föltűnt már, hogy – nemcsak a magyar nyelvben: az angol nyelvben ez egyértelmű, de más nyelvekben is – a modern piacgazdaság legfontosabb kifejezése egy olyan szó, amely nem marad meg a materiális jelentéstartalom keretein belül. Ugye, a modern gazdaság lokomotívja a hitel. A hitel, ami látszólag a legmateriálisabb kifejezés, de ha helyesen vonjuk meg a szógyököt, figyeljük az angolszász kifejezést, akkor rá fogunk jönni arra, hogy egy olyan szóról beszélünk, amely többet tartalmaz, mint valamilyen pénzügyi tranzakció. Valamit, amit bizalomnak, valamit, amit megbízhatóságnak neveznek, valamit, amire ráhagyatkozhatunk. Valamifajta erkölcsi tartalmat is hordozó kifejezésről beszélünk. Ez nem véletlen, mert – szemben azzal a felfogással, amely szerint a kapitalizmus kizárólag valamifajta materialista értelmezésben fogható fel – az igazság az, hogy a kapitalizmus, éppúgy, mint bármilyen más politikai vagy társadalmi rendszer igenis valójában erkölcsi kvalitások, emberi minőség és bizonyos minőségű emberi kapcsolatok hálóján nyugszik. Ez adja az alapját.
Ezért fontos azt kimondanunk, hogy gazdasági szabadság csak olyan társadalomban működik a gazdasági teóriákat, elveket megalkotók szándékai szerint, ahol ápolják azokat az erényeket, amelyek nélkül nem tudnak működni az emberi társadalmak. Tehát a gazdasági szabadság, ha úgy tetszik: a legneoliberálisabb gazdasági szabadság is csak olyan esetekben működőképes, és hozza meg a várt eredményt, ha olyan társadalomban valósul meg, ahol ápolják az olyan erényeket, mint a mértékletesség, a takarékosság, az adott szó, a becsület, és ahol elfogadják közmegegyezéssel azt az aranyszabályt, hogy az emberek úgy bánnak egymással, ahogyan azt szeretnék, hogy velük bánjanak. Ahol ezt elfogadják, ott működhet a legvadabbnak tűnő szabad kapitalizmus is, mert léteznek azok az erkölcsi szabályok, amelyek a profitszerzés emberi ösztönét is megfelelő keretek közé szorítják. Talán annak a tételnek a fölállítása sem lehetetlen, bár ennek a megvitatását a mai szűk időkeret nem teszi lehetővé, hogy valószínűleg az, hogy egy társadalom számára a gazdasági szabadság milyen mértékben hoz hasznot, azzal áll arányban, amilyen mértékben ez a társadalom a társadalmat összetartó erkölcsi kötelékeket képes rendszeresen megújítani és megerősíteni, és a két dolog között összefüggés van. Van azonban itt egy bökkenő, amiről még egy pár szót szólnunk kell.
Ma mindenki arról beszél a gazdasági válság orvoslásának összefüggésében, hogy hát akkor szigorúbb állami ellenőrzésre van szükség. Újra kell alkotni a hitelminősítés rendszerét, a bankok ellenőrzésének rendszerét, valahogy másképpen kell felügyelni a világnak azt a rendkívül veszélyes részét, amit pénzügyi intézményrendszernek nevezünk. És itt beleütközünk abba a problémába, amit talán röviden úgy tudok összefoglalni, hogy a tábornokok mindig a legutolsó háborút akarják újravívni – csak az előző háborúban elkövetett hibák nélkül; ami arra figyelmeztet bennünket, hogy ugyan le tudunk vonni tanulságokat a régi válságból, de bizonyos korlátok között legalábbis képtelenek vagyunk arra, hogy merőben új természetű válságokat előre tudjunk jelezni. Tehát az állami szabályozással mindig csínján kell bánni. Van, amit elvárhatunk tőle, és van, amit nem. Ezért én híve vagyok persze annak, hogy erősítsük a mostani szabályokat, de egyúttal annak is híve vagyok, hogy lássuk be, hogy semmilyen állami szabályozórendszer nem képes helyettesíteni azokat az erkölcsi szabályokat, amelyeknek egyébként állami kikényszerítés nélkül is működniük kell egy egészséges emberi közösségben. Ezt csak azért akartam elmondani, hogy ha le akarom fordítani mindezt magyarra, hogy nehogy azt higgyük, hogy egy alapvető erkölcsi, lelki természetű változás nélkül, önmagában az állami szabályozórendszer megváltozása majd meg fogja hozni azokat az eredményeket, amiket mindannyian várunk a következő, előttünk álló néhány esztendőtől. Nélkülünk, mindannyiunk nélkül, Önök nélkül ez a változás nem fog bekövetkezni. Az állami szabályozórendszer változása csak az Önök közreműködésével, erkölcsi alapú közreműködésével, annak segítségével hozhatja meg a kívánt eredményt.
Tisztelt Hölgyeim és Uraim!
Végezetül: Európa és kereszténység. Van itt egy gondolat, amit itt is szeretnék elmondani, bár korrigálnom kell a kiinduló mondatot Kun Miklós előadását hallgatva. Ugyanis arról a mondatról akartam itt még röviden néhány szót szólni, amit Antall József miniszterelnök úrtól hallottam egyszer, ami úgy hangzott, hogy – egyszerű és világos mondat –: Európában az ateista is keresztény. Azonban az alapján, amiket az előbb hallottunk itt a Szovjetunióval kapcsolatban, itt most korrekciót kell tennem. Valószínűleg ha Kun Miklós után beszélt volna Antall József miniszterelnök úr, akkor azt mondta volna, hogy Európában, pontosabban Nyugat-Európában az ateista is keresztény. Így talán ez egy pontosabb mondat. Először, amikor ezt a mondatot hallottam, arra gondoltam, hogy talán a megfogalmazás nem pontos, vagy egy olyan jelenségre utal, ami talán 1990 után már nem igazán izgalmas. Az ember gondolhat arra, hogyha van zugivó, akkor van zugimádkozó is. Tehát az ateista is keresztény úgy értendő, hogy nyilvánosan persze ateista, de odahaza, amikor lehet, azért mégis titokban imádkozik. De miután ezt a kilencvenes évek elején mondta a Miniszterelnök úr, akkor talán ez már nem volt releváns. Valószínűleg amit értett alatta, és amit én most megfontolásra javaslok most itt Önöknek is, az nem más, mint az, hogy az egész kulturális közeg, amiben létezünk, ha akarjuk, ha nem, ha tetszik, ha nem, ha elfogadjuk, ha nem, vagyis a mi személyes döntésünktől függetlenül keresztény közeg. Még az ateista is, aki tagadni akarja, ezt akarja tagadni. Sőt, amikor tagadni akarja, sem tud más kulturális sémákat, nyelvi példákat, nyelvi szerkezetet felhozni, mint azt, amit egyébként az elmúlt kétezer évben maga a keresztény Európa megteremtett. Ilyen értelemben hát ő is körül van kerítve a keresztény kultúrával, és az érvelését, mondatfűzését, álláspontjait alapvetően a keresztény kultúra határozza meg akkor is, ha éppen cáfolni akarja ezeknek az alaptételeit.
Ezt azért tartottam fontosnak elmondani, tisztelt Hölgyeim és Uraim, mert mindez arról szól, hogy hiába szeretnék néhányan, kulturális és morális értelemben az európai ember nem tud kibújni a keresztény bőréből. Ebből pedig az a tanulság fakad, hogy nem is érdemes ezzel próbálkozni. Ezt Brüsszelben is meg kellene hallani. Ugyanis semmi értelme olyan alkotmányt összeállítani, amelyben ezt az alapvető tényt valahogyan nem akarjuk elismerni. Ha olyan alkotmányozási folyamatot fogunk az előttünk álló időszakban is magunk előtt görgetni, mint amilyen az eddigi volt, aminek a konklúziója az, hogy valahogy, valamilyen ravasz érveléssel mégis csak maradjon ki Európa meghatározásából mindaz, ami a kereszténységhez tartozik, akkor valójában nem egy állandó alkotmányozási, hanem egy állandó önmegtagadási folyamatban lesz a vén kontinens. Ezért azt gondolom, hogy az európai alkotmányt megfogalmazóknak nem érdemes kísérletezniük, hogy a maguk Isten adta, történelem adta, kultúra adta és erkölcs adta keresztény bőrükből megpróbáljanak kibújni.
Tisztelt Hölgyeim és Uraim!
A másik indok, amiért Antall József gondolatait ideidéztem, az, hogy egy jó hírt is mondhassak az új év elején. Ugyanis az a tény – idézem a miniszterelnököt –, hogy az ateista is keresztény Nyugat-Európában, azt jelenti, hogy van esélyünk a megújulásra. Van esélyünk a megújulásra, mert van egy közös kulturális és morális örökség. Van egy erős alap, amiből kiindulhat a megújulás. Tehát nekünk nem egy európai megújuláshoz szükséges új szellemi alapokat kell megalkotnunk, nem erre érdemes fordítanunk, elfecsérelnünk az energiáinkat, mert ez az alap megvan. Az a kérdés, hogy ebből a közös alapból mit vezetünk le, milyen tanácsot, milyen útvonalat, milyen térképet rajzolunk föl, vezetünk le a magunk számára, az európai ember számára a XXI. században.
Végezetül, tisztelt Hölgyeim és Uraim!
Szeretnék még arról szólni néhány szót, hogy túl azon, hogy történelmi adottságként beszélhetünk az európai kulturális keresztény örökségről, miért nem egyszerűen csak egy halott örökségről, hanem egy izgalmas, élő, újra és újra vitát inspiráló örökségről van szó. Ha már a mai konferenciánk címe az, hogy „Kereszténység és Európa”. Meggyőződésem, hogy a kereszténységnek sikerült – ez nem minden kontinensen igaz, de Európában igen – az európai ember életének legfontosabb dilemmáját a középpontba állítani. Az európai ember egy szabadságba oltott emberfajta. A szabadság és a szabadságot korlátozó szabályok folyton változó világrendje, szabályrendszere azt a drámai feszültséget adja, ami olyan izgalmassá teszi az európai keresztény kultúra történetét a kezdetektől a mai napig. Vagyis: hogyan is értelmezendő Európában a szabadság? Létezik-e szabadság korlátok nélkül? Ha nem létezik szabadság korlátok nélkül, akkor hol vannak azok a korlátok, amelyek mentén egy-egy európai nemzedék a saját életét ki tudja jelölni. Ezt a dilemmát nálam sokkal érthetőbben Chesterton fogalmazta meg, és ezért ha megengedik, ennek a dilemmának a pontos leírását most idézet formájában föllapozom. Így ír: „Lehetséges, hogy a keresztény tanítás és fegyelem olyan, mint egy fal, de ez a fal játszóteret kerít be. A kereszténység az egyedüli keret, melyben a pogány öröm fennmaradhatott. Képzeljük csak el, hogy gyermekek játszadoznak a tengerből magasan kiemelkedő sziget gyepes ormán. Míg a szirt szélén ott állt a fal, a legbolondabb játékba is nyugodtan belevethették magukat, s a sziget olyan lett, mint egy lármás gyerekszoba. Ám egy napon leomlott a fal, és elébük tárult a veszély a maga meztelenségében. Nem zuhantak a mélybe, de mikor barátaik visszatértek, ott találták őket összebújva és dideregve a sziget közepén, és ajkukon elnémult a dal”.
Kedves Barátaim!
Nem így néz ki ma az európai társadalom? Nem ennek a képnek a megvalósulása mindaz, amit a mostani pénzügyi és világválság közepén saját magunkról bátran lerajzolhatunk?
Nos, tisztelt Hölgyeim és Uraim!
Én úgy gondolom, hogy a szabadság iránti vágy az európai emberből nem fog kiveszni. Ennek a pontos okát nem értem, de ez nem is szükséges. Amit látok magam körül, arra tanít, hogy a szabadság iránti vágy meghatározó életélmény és életösztön marad az európai ember számára. A kérdés csak az, hogy a szabadság rendjét és a szabadságot a keresztény ember lehetőségnek fogadja el, vagy pedig egy olyan új világnak, amely szembeállhat az ő saját értékrendjével. És én mindig azt szeretném megfontolásra javasolni, hogy az európai kereszténydemokraták, amelyhez mi is tartozunk, a szabadság Európáját, a szabadság rendjét lehetőségként fogják föl, ugyanis az igazságot nem lehet diktálni. Az igazságot csak hirdetni lehet. Ezt van, aki elfogadja, van, aki nem. Igazságot hirdetni pedig legjobban a szabad világban lehet, szabad európai kultúrában lehet, ezért mi sohasem az állami erőszakkal történő erkölcsi kikényszerítés oldalán, hanem a szabad társadalom oldalán álltunk, és bízzunk abban a meggyőző erőben, amely egyébként a mi saját igazságunkból fakad, és amely alkalmas arra, hogy szervezési alapjául szolgáljon egy közösségnek: a mi magyar közösségünknek.
Tisztelt Hölgyeim és Uraim!
De miért kell ehhez Becket Tamás? Ez már csak utolsó kérdésem. Mindezt Becket Tamás-konferencia nélkül is elmondhattuk volna. Hiszen, akiről most itt megemlékezünk, nyolcszáz éve halott, és nem Magyarországon, hanem a messzi Angliában halt meg. Nem magyar volt, hanem, mint hallhattuk: normannok leszármazottja, és az a drámai küzdelem, amely életébe került, és amelyet egyháza szabadságáért folytatott, olyan küzdelem volt, amelyhez hasonló támadás ma nem fenyeget. Látom, néhányan ingatják a fejüket, de mégis induljunk ki talán ebből.
Nos, tisztelt Hölgyeim és Uraim!
Azért fontos személyes meggyőződésem szerint, hogy minden évben, ha mód adódik, legyenek olyan magyar emberek, akik eljönnek ide a külföldi barátaikkal egyetemben egy igazi európai délutánra, és megemlékezzenek Becket Tamásról, mert amikor Becket Tamásra emlékezünk, akkor ezzel az emlékezéssel egy egyetemes történet részeseivé is válunk. Úgy is mondhatnánk, hogy egy katolikus történet részesei leszünk, és ez nagy dolog. Gondoljanak arra, hogy az az idő, amiben mi élünk, a mód, ahogyan élünk ezekben a mai napokban, a legnagyobb lelki veszedelem, hogy elveszünk a mindennapok kisszerű problémáiban, elveszünk a holnapi napért folytatott küzdelemben, és közben ráadásul még azt is hisszük, hogy egyedül vagyunk a világon azzal a helyzettel, amelyben Magyarország és a magyarok a XXI. században, a század elején találják magukat. Meggyőződésem, hogy az egyház története, a kereszténység története, a vértanúk története megóv bennünket attól, hogy elvesszünk a részben, és ne lássuk az egészet. Ez a történet Becket Tamás története. Sőt, az egész nagy katolikus történet is, ha az egyetemest ezzel a szóval illethetem most itt, félreértésre valószínűleg ez nem ad okot, mindannyiunkról szól, és mindnyájunknak szól. Minden mélyen emberi, vagyis igazán isteni dologgal ez szükségszerűen így van. Mindenki megtalálhatja benne magát, a saját történetét, segítséget találhat a saját döntéseihez, láthatja a tévutakat, a rossz és a jó döntések következményeit.
Meggyőződésem, hogy a kereszténység története, és annak bármely kicsi szeletére való emlékezés kiemel bennünket az elhagyatottságból, és belehelyez azokba az összefüggésekbe, amelyek minden emberi élet, minden lelki és nemzeti közösség meghatározói, ha tudomást veszünk róla, ha nem. Vagyis azt akartam csak mondani, hogyha hisszük – én személyesen hiszem –, hogy az élet nem más, mint a már meghaltak, a még életben lévők és a még meg nem születetteknek a közössége, akkor az ilyen események, mint a mai délután is, valójában ebbe az életfolyamba helyez bele bennünket, és megszenteli azokat a hétköznapi küzdelmeket, amelyeket miután, ha innen hazamentünk, ismét folytatni fogunk majd.
Becket Tamás története emlékezteti a politikusokat valamire, amire bizony jó lenne nap mint nap emlékeznünk. A Nagykövet úr előadásában hallhattuk, hogy Becket Tamás életvitele hogyan változott meg, miután a magas hivatalt elnyerte. Ez az ő életének egy olyan fordulópontja, ami magyarázó és tanító erejű a mai politikusok számára. Lényegében azt példázza az élete is, meg a halála is, hogyha egy méltó ember kap hivatalt, akkor az ember méltóvá válik a hivatalra, hogy a magas méltóság, melyre az ember Isten kegyelméből jut, és ez akkor is így van, ha kinevezik vagy választják, úgy át tudja alakítani az ember életét, hogy a hivatalnak és az elhívásnak jobban meg tudjon felelni. Éppen ellenkezőleg mint ahogy a politikusokról ma Magyarországon talán nem minden ok nélkül gondolni szokták, hogy amikor pozícióba jutnak, akkor zsákmánynak tekintik a megbízatást, Károli régi szép bibliai szójátékával azt ragadománynak és nem adománynak tekintik. Ezért is intő és tanító erejű példa Becket Szent Tamás élete. Ezért nem hiábavaló, hanem felemelő, inspiráló és erőt adó a rá való emlékezés, és ezért köszönöm meg Kiss-Rigó püspök úrnak, hogy megadta nekem a lehetőséget, hogy ezen az emelkedett összejövetelen részt vehessek.
Köszönöm szépen!


orbanviktor.hu
