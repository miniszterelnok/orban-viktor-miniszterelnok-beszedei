Ésszerű együttműködni Kazahsztánnal
2015.04.1.

            Orbán Viktor sajtónyilatkozata a Karim Maszimov kazah miniszterelnökkel való tárgyalást követően 2015. április 1-jén Asztanában (Астана).

        



	Jó napot kívánok, tisztelt Hölgyeim és Uraim!

	Miniszterelnök úr megtisztelt azzal, hogy először nekem adta meg a szót. Szeretném tájékoztatni Önöket, hogy a közöttünk meglévő együttműködés túlmutat a szokásos kollegialitáson. Amikor Miniszterelnök úr látogatást tett Magyarországon, nagyon nagy hatást váltott ki, az ő látogatása egy igazi baráti viszonyt eredményezett Magyarország és Kazahsztán között. Ezt a barátságot mi örömmel üdvözöljük, nekünk nagyszerű érzés Kazahsztánba jönni. Bennünket az Európai Unióban ugyan politikailag egyenrangú félnek tekintenek, de származás szempontjából idegenek vagyunk. Ha Brüsszelbe megyünk, nekünk ott egy rokonunk sincs; kiderült Kazahsztánban, itt meg rokonaink vannak. Furcsa érzés, hogy az embernek keletre kell mennie ahhoz, hogy otthon érezhesse magát. A magyar delegáció mindig szívesen érkezik ide, Önökhöz: a 11 fős kormány 6 tagja van jelen.

	Tisztelt Hölgyeim és Uraim!

	A világban ma mindenki egyetlen dologról gondolkodik: hogyan lehet sikeressé tenni a mostani, gyorsan változó világban a saját hazáját? Nem könnyű választ találni erre a kérdésre. Különösen, ha az ember magyar. 30-szor kisebb ország vagyunk, mint Kazahsztán, a történelem során elvesztettük a nyersanyag- és energiaforrásaink nagy részét is, úgyhogy a magyar sikeresség útját megtalálni rendkívül nehéz, mert sem a méretünk, sem a természeti adottságaink nem jelölik ki azt. Mi csak abból tudunk megélni, amit a kezünkkel vagy az eszünkkel előállítunk, és abból tudunk megélni, hogyha a világ gyorsan fejlődő részeivel jó kapcsolatokat alakítunk ki. Kazahsztán a világ egyik leggyorsabban fejlődő országa, az elmúlt húsz évben fantasztikus fejlődésen ment keresztül. Mi azt gondoljuk, hogy ésszerű dolog mély együttműködést kialakítani Kazahsztánnal, és a magyar kormány hozott is egy döntést, amelyet szeretnék itt bejelenteni, hogy csatlakozni fogunk az Ázsiai Nemzetközi Fejlesztési Bankhoz. Követni fogjuk Kazahsztán példáját, megjelöltük a mai tárgyalások során az együttműködés zászlóshajóját, ami a magyar olajipari cég, amely itt működik Kazahsztánban. Megállapodtunk abban, hogy a közvetlen légi járat elősegítése érdekében légügyi egyezményt fogunk kötni egymással. Megállapodtunk a nukleáris együttműködésről, és megállapodtunk a mérnöki szolgáltatások területén történő együttműködésről is. Elfogadtuk a meghívást a májusi gazdasági fórumra, és a 2017-ben esedékes Expón is képviseltetni fogjuk magunkat. Szeretném aláhúzni a kulturális és oktatási együttműködés fontosságát. Budapesten már van Asztana utca, már több tucatnyi kazah diák tanul Magyarországon, és a mai tárgyalások eredményeképpen a magyar állam által a kazah diákoknak adott ösztöndíjak számát 200-ra emeljük.

	A látogatást ezért én eredményesnek ítélem. Köszönetemet fejezem ki az elnök úrnak, aki ma reggel fogadott, és köszönöm a baráti és a gyakorlati segítséget Miniszterelnök úrnak, házigazdáinknak pedig további sikereket kívánok!


miniszterelnok.hu
