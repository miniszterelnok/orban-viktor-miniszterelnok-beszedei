Orbán Viktor beszéde a Groupama Aréna átadásán
2014.08.10.

            Orbán Viktor miniszterelnök a Ferencvárosi Torna Club új stadionjának, a Groupama Aréna átadásán mondott beszédet 2014. augusztus 10-én.
        


	Tisztelt Hölgyeim és Uraim!

	Első gondolatom a köszöneté. Köszönjük a Jóistennek, megengedte, hogy megélhessük ezt a napot. Második gondolatom a tiszteleté. Tisztelet a tervezőknek, a mérnököknek, a munkásoknak, az FTC tagjainak és elnökének és mindenkinek, aki hozzájárult a Fradi-aréna felépítéséhez. Harmadik gondolatom a nagyrabecsülésé. Nagyrabecsülésünk a fradistáknak a Fradi-szívért. A becsületes magyar emberek nevében köszönöm a fradistáknak, hogy a Fradi-szív mindig nemzeti, piros-fehér-zöld szív is volt. Köszönöm, hogy Önök a magyar nemzet szabadságának és függetlenségének hírnökei voltak a legnehezebb kommunista időkben is. Köszönöm, hogy évtizedekig tartották a lelket a magyarokban. Negyedik gondolatom a háláé. Hála Magyarország minden polgárának, hogy mindössze négy évvel azután, hogy hazánk a csőd szélén tántorgott, képesek voltak a Fradi-aréna felépítéséhez szükséges pénzügyi, gazdasági erőt előteremteni. Ma azért lehetünk itt és csak azért, mert a magyarok, a munkából élő magyarok a baj idején is talpon maradtak, és megmutatták, hogy a magyarok sohasem adják fel, velünk mindig, újra és újra számolni kell. És végül utolsó gondolatom ismét a köszöneté. Köszönöm a gyermekeink nevében, hogy Önök megalapították, felépítették és megtartották a világ egyik legnagyobb sportklubját. A sport bizonyíték: élni nemcsak muszáj, élni jó. A sport a szabadság világába repít, mert itt a szorgalom, a tehetség, az akaraterő és sohasem az előjogok számítanak. A sport megmutatja, ki vagy, és kivé lehetsz, ha megdolgozol érte. És éppen ez az, amit meg kell értetnünk a gyermekeinkkel: aki elbújik a próbatételek elől, aki lebeszéli magát a megmérettetésről, mindig a sor végén fog kullogni. Mi nem elbújni akarunk a küzdelmek elől, hanem benevezni a jövő nagy versenyeibe és ott győzelmet aratni. Egyenesen és nyíltan akarunk belenézni a gyermekeink szemébe és azt mondani nekik: szerencsések vagytok, mert egy bátor, felemelt fejű és nagyra hivatott néphez tartozhattok, és csak rajtatok áll, hogy ez így is maradjon.

	Tisztelt Hölgyeim és Uraim!

	Az egész ország számára nagy nap ez a mai, tetterőnk és versenyképességünk kézzelfogható bizonyítéka, de ez a nap mégis elsősorban az Önöké, fradistáké. És a mai napon mindenki, azok is, akiknek nem zöld vér folyik az ereikben, megemelik a kalapjukat a Ferencváros nagysága előtt. Az új stadiont ezennel átadom. Erkölcs. Erő. Egyetértés.

	Hajrá, Fradi, hajrá, magyarok!


miniszterelnok.hu
