Új korszaknak kell kezdődnie a főváros történetében
2010.10.15.

            Orbán Viktor beszéde a Fővárosi Közgyűlés alakuló ülésén.
        


Köszöntöm Önöket, Hölgyeim és Uraim!
Mindenekelőtt szeretnék gratulálni a budapestieknek ahhoz, hogy határozottan és egységesen a változás mellett döntöttek. Gratulálok Budapest újonnan megválasztott képviselőinek, kormánypártiaknak és ellenzékieknek egyaránt. Vissza nem térő lehetőség előtt állnak, nagy fába vágták a fejszéjüket, súlyos felelősséget vettek a nyakukba. Ez különösen igaz a most megválasztott főpolgármesterünkre. Sikeréhez szívből gratulálok! Egy tollforgató mester azt tanácsolta azoknak, akik nagy vállalkozásokba kezdenek, hogyha hajót akarsz építeni, ne azért hívd össze az embereket, hogy fát vágjanak, szerszámot készítsenek, feladatokat hajtsanak végre, hanem azért hívd őket össze, hogy elültesd bennük a távoli végtelen iránti vágyakozást.
Tisztelt Hölgyeim és Uraim!
Úgy látszik, a budapestiekben a változás iránti vágy olyan mélyen gyökeret vert, hogy október harmadikán határozott cselekvésben tudott testet ölteni. Az emberek világos döntést hoztak. Budapesten változásra van szükség. Új korszaknak kell kezdődnie Budapest történetében. Az egész ország nagy várakozással tekint ma Budapestre. A fővárostól az emberek mindig azt várják – mit is várhatnának mást, mint –, hogy iránytű legyen. Budapest azonban az elmúlt húsz évben nem tudott irányt mutatni, talán azért, mert időnként még azt sem tudta pontosan, kicsoda is valójában. Világváros? Közép-Európa egyik központja? Valahogy a legtermészetesebb válasz sikkadt el, tudniillik Budapest egész egyszerűen a magyar nemzet fővárosa. A magyar nemzet fővárosa, és mint ilyen, a Kárpát-medence természetes központja, hovatovább a magyarok büszkesége. Nemcsak abban zavarodott össze azonban a főváros, hogy kicsoda, de abban is, hogy mit akar. Ma azonban úgy tűnik, Magyarország és Budapest is tudja mi az, amit igazán akar. Az ország ma azt várja a fővárostól és azt várja a főváros új vezetésétől, hogy álljon a változtatás élére, járjon élen a múlt hibáinak fölszámolásában, a felelősség kivizsgálásában, a felelősök számonkérésében, és járjon élen új, közérdekre és együttműködésre alapuló rendszer építésében. Az új városvezetéstől azt várja az ország, hogy mutassa meg egyszer s mindenkorra vége annak, ami eddig volt. Vége annak, hogy Budapest a botrányok városa, ahol a legsúlyosabb visszaélések történnek.  A züllésbe fordult hanyatlás korszakát le kell zárni, a felelősöket meg kell nevezni, és el kell számoltatni. Ha következmények nélkül marad mindaz, ami itt az elmúlt években történt, a budapestiek méltán azt fogják gondolni, hogy ugyanaz megy tovább. Tehát Önöknek, politikusoknak bizonyítaniuk kell itt, mint ahogy nekünk is bizonyítanunk kell hétről-hétre az Országházban.
Tisztelt Hölgyeim és Uraim!
A magyarok büszkék akarnak lenni a fővárosukra. Budapest új vezetésétől nemcsak azt várják, hogy a főváros megváltozzon, hanem azt is, hogy a változás élére álljon. Menjen elől, és mutasson példát. Tudjuk, hogy ez nagy és komoly munka lesz, mert hatalmas káoszban kell rendet tennünk. Én arra buzdítom Önöket, a főváros új vezetését, hogy késedelem nélkül lásson hozzá.  Önök arra kaptak felhatalmazást, hogy bátran változtassanak, határozottan és minél gyorsabban. A nemzeti ügyek kormánya támogatni fogja Önöket, támogatni fogja Budapestet abban, hogy a változtatás éllovasa legyen. A magyar kormány nevében mondhatom, ránk számíthatnak.
Hajrá Magyarország, hajrá Budapest!


orbanviktor.hu
