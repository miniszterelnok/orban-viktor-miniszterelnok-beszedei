Orbán Viktor sajtónyilatkozata Eszak Dzsahangiri az Iráni Iszlám Köztársaság első alelnökével
2015.11.30.

            2015. november 30. Teherán (تهران)
        



	Engedjék meg, hogy tisztelettel köszöntsem Önöket. Itt, a nyilvánosság előtt is szeretném megköszönni meghívóinknak, az Iráni Iszlám Köztársaságnak és személy szerint Excellenciás uramnak, hogy itt lehetünk. Különösen izgalmas és sikeres tárgyalás után vagyunk. Én már veteránnak számítok az európai politikai életben, de életem egyik legizgalmasabb tárgyalásán vagyok most túl. A tárgyalás előtt egy nagy célt tűztünk ki magunk elé, azzal a szándékkal jöttünk, hogy egy természetellenes állapotot meg fogunk szüntetni. Tehát az, hogy Irán kívül van a világgazdaság és a világpolitika vérkeringésén, és ezért nekünk, magyaroknak nincs kapcsolatunk Iránnal, egy természetellenes állapot volt. Gratulálok az excellenciás uramnak és a hazájának, hogy átvészelték a szankciós időszakot, és Magyarország örömmel látja, hogy Irán visszatér a világpolitika és a világgazdaság vérkeringésébe.

	Nekünk, magyaroknak különleges élmény itt lenni Teheránban. Egy nagy civilizáció központjában lehetünk, és Önök ezt nyilván nem tudják, de nekünk, magyaroknak fontos: a magyarok történetének első írásos emlékei perzsa és arab írásos emlékek, és ez rendkívül értékes a számunkra. Szeretném aláhúzni, hogy a tisztelet kultúrájának nevében érkeztünk. Magyarország a nemzeti szuverenitás politikájának talaján áll, és biztosak vagyunk abban, hogy Irán nélkül ennek a régiónak a nagyon bonyolult ügyei nem rendezhetőek, a térség nem stabilizálható. Új korszak kezdődik a két ország kapcsolataiban. Excellenciás uram ismertette megállapodásaink gazdasági tartalmát, ezt én nem ismétlem meg. Egy mozzanatot szeretnék csak itt kiemelni, különös tekintettel arra, hogy már nem tartozom a fiatalok közé, ezért nekem már gondolnom kell a jövőre is, és biztos vagyok abban, azt, amit ma itt ketten megtettünk, csak akkor lesz tartós, hogyha az utánunk következő nemzedék is folytatni fogja. Ezért szeretném itt leszögezni, hogy Magyarország elkötelezett az ügyben, hogy az iráni fiatalok és a magyar fiatalok között személyes, baráti kapcsolatok jöjjenek létre, és minél több kapcsolat a kölcsönös barátságon és tiszteleten nyugodjék. A mai napon 1116 iráni diák tanul Magyarországon, és ők lesznek a jövő iráni–magyar kapcsolatainak meghatározó szereplői. Azt ajánlottam Irán kormányának, hogy ezt az együttműködést értékeljük nagyra, bővítsük, mélyítsük, nagyobbítsuk.

	Köszönöm, hogy a baráti megközelítésünket barátsággal fogadta a házigazdánk.

	 

Miniszterelnöki Kabinetiroda
