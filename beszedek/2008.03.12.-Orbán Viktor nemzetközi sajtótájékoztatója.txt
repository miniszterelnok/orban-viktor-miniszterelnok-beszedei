Orbán Viktor nemzetközi sajtótájékoztatója
2008.03.12.

            Törvényjavaslatot nyújtott be a Fidesz az egészségbiztosítás privatizációjának megakadályozására.
        


Jó reggelt kívánok mindenkinek, tisztelettel köszöntöm Önöket.  Szóval, amiért jöttem, az egy rövid hír, aztán állok a rendelkezésükre,  természetesen. A magyar ennyire egyszerű nyelv. A dolog lényege az, hogy  benyújtunk egy törvényjavaslatot. Vágjunk a közepébe. A  törvényjavaslatot Semjén Zsolt, Nagy Kálmán, Mikola István és jómagam  jegyezzük. Ha érthetően akarom megfogalmazni a címét, akkor úgy hangzik:  „Törvényjavaslat az egészségbiztosítás privatizációjának  megakadályozására”. Ez egy olyan törvényjavaslat, amelynek az a  szándéka, hogy a február 18-án kihirdetett – ugye február 11-én fogadta  el a parlament, február 18-án pedig kihirdették azt a –  törvényjavaslatot, amely a magántőke bevonását teszi lehetővé az  egészségbiztosítási rendszerbe.
Az a javaslat, amelyet benyújtunk,  ezt célozza meg, ezt szeretnénk hatályon kívül helyezni. Technikailag  inkább bonyolultnak mondható jogszabály, a teljes szöveg még a mai  délelőtt folyamán fent lesz az interneten, a Fidesz honlapján, és ott  Önök a teljes törvényszöveget láthatják. Értelemszerűen ez két részből  álló törvényjavaslat, az egyik az hatályon kívül helyezi azokat a  lépéseket, amelyek már bekövetkeztek február 18-a óta, és visszaállítja a  február 18-a előtti állapotot. A másik része pedig azokat a lépéseket  előzi meg, amelyek még nem történtek meg, de amelyek a február 18-án  elfogadott törvényjavaslat szerint meg kellene, hogy történjenek az  előttünk álló mintegy háromnegyed évben. Ez a törvényjavaslat tartalma.
Az  indoklásunk pedig a következő: a népszavazáson kiderült, ezt valaki  negatív, van, aki pedig pozitív fejleménynek tekinti. Én azok közé  tartozom, akik rendkívül pozitív fejleménynek tekintik, hogy a magyar  választópolgároknak két parlamenti választás között is van eszközük,  amellyel az alapvető érdekeiket meg tudják védeni, és a szándékaikkal  ellentétes döntéseket hatályon kívül tudják helyezni. A konkrét díjakon  túl – vizitdíj, kórházi napidíj, tandíj – ez az igazi jelentősége a  népszavazásnak. Van egy eszköz. Ez az eszköz nem olyan egyszerű, mint  ahogyan azt időnként lekezelő módon hallani vagy olvasni, hogy  színre-szóra lehetne Magyarországon tartani népszavazást, ha valaki ezt  meg tudja cáfolni, az leginkább én vagyok ebben az országban, hiszen  2006 októberében indítottuk azt a népszavazást, ami 2008 márciusában ért  célba.
Tehát 2006-ban indítottuk és 2008 márciusában ért célba.  Azt mondani tehát, hogy Magyarországon színre-szóra csak úgy össze lehet  hozni, tető alá lehet hozni egy népszavazást, az a mögöttünk hagyott  másfél év fejleményének teljes homályba maradásáról tanúskodik.  Ráadásul, mint Önök is láthatták, ugye több mint 200 ezer érvényes  aláírást kell összegyűjteni, ami a rendkívül rigorózus magyar  ellenőrzési rendszer mellett inkább 300 ezret jelent. Ez sem egyszerű  dolog. Tehát bár egy sokkal, a közfelfogásnál vagy az újságokból  visszaköszönő véleménynél sokkal nehezebben használható eszköz a  népszavazás, de kétségkívül létező eszköz arra, hogyha a választók úgy  gondolják, hogy egy társadalmi szerződést, korábban kötött  megállapodást, közmegegyezéses dolgot egyoldalú akarattal valamelyik  politikai szereplő fölmond, akkor módjuk, lehetőségük és eszközük van  arra, hogy ezzel szemben magukat megvédjék.
Ez történt 2008.  március 9-én, hiszen 2006-ban a választópolgárok kötöttek egy szerződést  a legnagyobb koalíciós párttal, amely világossá tette, hogy úgy fogja  megoldani az egészségügy alapellátását, úgy fogja megoldani az oktatás  szervezését, hogy az Európában rendkívül magas, második legmagasabb  egészségügyi járulékon túl több pénzt már nem fog szedni. Erről  született megállapodás 2006-ban. Ehhez a megállapodáshoz egyébként a  Fidesz is csatlakozott abban a formában, hogy ugyanezt képviseltük. Azt  is mondhatnám, hogy teljes társadalmi megállapodás volt erről. A  leginkább tisztázott kérdése volt a választási kampánynak. Hiszen,  amikor mi fölvetettük azokat a gyanúkat, amelyek később beigazolódtak,  akkor nyíltan az ország teljes nyilvánossága előtt erősítette meg a  koalíciós párt, miszerint nem akar eltérni attól a rendtől, miszerint  Magyarországon a rendkívül magas járulékokból finanszírozzuk az  egészségügyi alapellátást.
Ez volt az, amikor engem lehazudozott,  tehát ez a dolognak lényege, de a politikai jelentése nem ez, az egy  személyes mellékes körülmény, a lényeg az az, hogy ennek ez volt a  tartalma, ország-világ előtt megerősített szerződés. Ettől tért el az  egészségügyi intézkedések, vizitdíj, kórházi napidíj, és ettől tért el a  tandíj is, és a nép pedig úgy gondolta, hogy egyoldalúan ezt a  szerződést módosítani nem lehet. Egy civilizált polgári országban  valóban így áll a helyzet. Indokot fölhozhat a kormány, mentséget is  kereshet, hogy miért akarja ezt megtenni, de egyoldalúan nem teheti meg.  Ez egy egyoldalú aktus volt, ez derült ki március 9-én, amikor az  emberek azt mondták, hogy hatályban akarják tartani a korábban kötött  szerződést.
Nos, az én személyes meggyőződésem az, miután van egy  másik kezdeményezés, nem tudom mennyire jártasak a magyar belpolitika  időnként sötét bugyraiban, de van egy másik kezdeményezés, amely itt a  népszavazás vizitdíj, kórházi napidíj oldalvízén szép lassacskán a  végkifejletig elevickélt, ez pedig az Albert-házaspár kezdeményezése az  egészségbiztosítás privatizációjáról, illetve arról, hogy milyen  formában működjön a jövőben a magyar egészségbiztosítási pénztár. Hogy  az legyen szolidaritás-elvű, hogy az üzleti szempontok ne kapjanak benne  helyet, és maradjon egységes. Ez szerepel a kérdésben.
Ez  végkifejletéhez közeledett, hiszen bejelentették a civilek, ezt a  civilek kezdeményezték, ők is gyűjtötték az aláírásokat, már  bejelentették, hogy meghaladta a 300 ezret az összegyűlt aláírások  száma. Ez azt jelenti, hogyha beadják, amely bármelyik pillanatban  bekövetkezhet, abban a pillanatban nem lesz más választása, mert az  alkotmány nem enged semmilyen mérlegelést. Magyarországnak nem lesz más  választása, ki kell írni a népszavazást. Most a saját népszavazási  kezdeményezésünk historiográfiáját követve ez azt jelenti, hogyha  beadják valamikor hónap végén, akkor az szeptember és november vége  között meglesz. A politikai elitnek, illetve a politikai osztálynak az a  felelőssége, hogy erre a helyzetre valamit mondjon. Törődjön vele,  menjen elébe, hozzon változtatásokat, tegye lehetővé, hogy a civileknek  ne kelljen beadni. Valamilyen választ erre a helyzetre adni kell.
Erre  a helyzetre ma jobb választ tudni adni, mint bármikor korábban,  mindenképpen jobban, mint március 9-e előtt. Hiszen azt láttuk március  9-én, hogy az emberek több mint 50 százaléka elmegy, hogyha számára  létfontosságú kérdésekről van szó. És azt is láttuk, hogy az  egészségbiztosítás, az egészségügy rendszeréről nagyon világos képe van a  magyar választópolgároknak, semmilyen addicionális helyzetet nem  kívánnak beemelni. Természetesen senki sem látja a jövőt, és hát ha  valaki, hát önök tudják, hogy a propaganda egy komoly dolog. Ezt az  egészségügyi miniszter asszony is tudja, ezért gyorsan meg is növelte az  egészségbiztosításról szóló törvényjavaslat propaganda-költségeit, régi  kommunista reflexet követve egyébiránt, ha a nép nem úgy döntött, ahogy  tetszik nekünk, akkor gyorsan a propaganda költséget emelni kell. Ez  Goebbelstől Sztálinig lényegében jól ismert nemzetközi know-how. A  gondolkodás képes helyettesíteni, nem beszélve a felelős politikai  döntésekről.
A dolog lényege végül is most valamilyen választ adni  kell. A mi válaszunk erre a helyzetre a következő, lássuk be, hogy egy  ősszel esedékes népszavazás, amelynek a költségei sem jelentéktelenek,  bár nem ez a legfontosabb szempont. Tehát lássuk be, hogy felesleges még  egyszer bekövetkeznie mindannak, ami március 9-én bekövetkezett. Vissza  kell térni ahhoz a társadalmi megegyezéshez, ami a 2006-os parlamenti  választásokon megköttetett, ahol egyértelművé tette az MSZP is, és a  Fidesz is, hogy a maga részéről nem kívánja privatizálni a magyar  egészségügyi biztosítási rendszert, oda nem kíván magántőkét beengedni.  Ha ezt nem tesszük meg, ugyanaz fog történni, mint március 9-én, vagy  legalábbis ennek a valószínűsége rendkívül nagy. Egy felelős politikai  osztály nem viszi ilyen kalandba, elkerülhető megpróbáltatásokba az  országot, hanem dönt, cselekszik. Ezt kívánja elősegíteni, ennek a  cselekvésnek a lehetőségét kívánja megteremteni a törvényjavaslat,  lépjünk abból vissza, tegyük zárójelbe a kérdést, és ne vezessük be az  egészségbiztosítás privatizációjáról szóló törvényjavaslatot.
Aztán  ha valaki úgy gondolja, hogy erre mégis szükség volna, akkor azt  javasoljuk, hogy azt népszavazáson próbálja ki, hanem a 2010-es  választásokon írja bele a választási programjába, hogy egyébként  privatizálni szándékozik az egészségbiztosítást, a másik fél meg írja  bele, hogy nem, aztán majd a választópolgárok, a választásokon hozott  döntéssel egy új, hogy a négyévenként újrakötendő társadalmi szerződés  formájában eldöntik, hogy mi történjen. 
Tehát a magam részéről azt  gondolom, hogy a felesleges alkotmányjogi viták, a megelőzhető  népszavazás, az így megspórolható társadalmi és pénzügyi energiák  érdekében az volna a jó, hogyha a kormánykoalíció erről komolyan  elgondolkodna, és segítene nekünk abban, hogy ezt a törvényjavaslatot  visszavonhassuk.
No, ez lett volna a sajtótájékoztató lényege, de  miután Önök majd most faggatni szeretnének a népszavazás egyéb  kérdéseiről, ha megengedik, arról is mondanék néhány szót. Ha Péter is  hozzájárul ehhez. Péter szigorú nézése ellenére a legfontosabb dolog,  amit szeretnék leszögezni az az, hogy az a szó, hogy nincs, az egy  nagyon súlyos szó a magyar nyelvben. Ma 570 ezer olyan nyugdíjas létezik  Magyarországon, azért beszélek a nyugdíjasokról, mert az azokról szóló  statisztika egyértelmű, beszélhetnék más csoportokról is, azok becslésen  alapulnak, de a nyugdíjfolyósítónál lévő adatok, azok a hardcore  adatok, azok a kemény adatok szerint mintegy 570 ezer olyan nyugdíjas  van Magyarországon, aki kevesebb, mint havi 40 ezer forintból él  Magyarországon a XXI. század első évtizedének végén. És ezen belül, az  570 ezren belül van több, mint negyedmillió olyan nyugdíjas,  negyedmillió magyar ember, aki kevesebb, mint 25 ezer forintból él  havonta, ami kész csoda. Ha vannak életművészek Magyarországon, akkor  azok a kisnyugdíjasaink. Na ők igen, mert ebből a pénzből megélni  művészet. Ez több mint félmillió ember.
Az a helyzet, hogy  számukra a 300 forint, amiről tudjuk persze, hogy nem 300, mert egy  influenzából való kilábalás sem egyszeri orvosi találkozót igényel,  hanem ilyen-amolyan vizsgálatokat, meg kontrollt, tehát az bőven fölmegy  négy-ötszörösére is annak az alapösszegnek. Magyarországon egy egyszerű  influenzából való kigyógyulást több mint félmillió ember nem engedhette  március 9-ig nem engedhette meg magának. És ezzel nem dramatizálom a  helyzetet. Havi 25 ezer forintnál, az hogy fizetek 300, 600, vagy 900  forintot, vagy élelmiszert vásárolok, ez az alternatíva, hogy gyógyszert  váltok ki, vagy ruhát veszek. A rezsimet fizetem ki, vagy benn maradok  két napra a kórházban, ez vagy-vagy kérdése tud lenni, mintegy  negyedmillió vagy 600 ezer ember esetében.
Ezért alábecsülni,  pimasz módon lenézni ezeket az embereket, 300 forintokról úgy beszélni,  ahogyan egyébként Magyarországon azt a magukat felelősnek gondoló  kormányzati tényezők teszik, egész egyszerűen elfogadhatatlan. Ez a  magyar társadalom nem ismeréséről tanúskodik. Nem pontosan értik, hogy  milyen helyzetben vannak Magyarországon, még egyszer mondom, nem tíz-,  hanem százezer szám az emberek.
Én szeretném tisztelettel kérni  Önöket, hogy ne becsüljék alá ezeknek a döntéseknek a valóságos  szolidaritási jellegét. És innentől válik világossá, hogy miért  gondolom, hogy március 9-én a magyar emberek közössége a szebbik arcát  mutatta, vagy az arcának a szebbik felét mutatta. Ugye minden nemzetnek  vannak az arcán csúnyább része, és van szebbik része, nincs teljesen  szimmetrikus emberi arc. Ez a társadalmakkal is így van. Mi is így  vagyunk ezzel, van, amit rejtegetünk, nem is úgy fordulunk a kamera  felé, hanem inkább így. Tehát a dolog az úgy fest, hogy azért kiderült,  hogy nekünk is van egy szebbik arcunk. Efelől komoly kétségeink voltak  az elmúlt időszakban: a magyarokkal mindent el lehet fogadtatni, a  magyarok eszköztelenek, a magyarok nem tudnak kiállni az érdekeikért. A  magyarok úgy sem tudnak összefogni, ez van az csúnyábbik arc felünkre  írva.
Most azonban kiderült, hogy nem erről van szó, illetve hogy  van egy másik tulajdonságunk is, képesek vagyunk összefogásra. Két  értelemben is történelmi szövetség jött létre Magyarországon. Az egyik,  hogy a jobb módú középosztály az eredményekből kitűnően hajlandó volt  szolidaritást vállalni a legszegényebbekkel. Mert 300, 600 vagy akár  párezer forint jómódú középosztálynak valóban nem egy megterhelő kiadás,  de megértették, hogy vannak Magyarországon olyan polgártársak, akiknek  az.
Ezért én ezt a magyar szolidaritás, a történelmi szövetséget  megtestesítő szegények és középosztály közötti szövetségként is, annak a  megnyilatkozásaképpen is értelmezem, ami történt. Másfelől egy  nemzedéki szolidaritás is létrejött, mert a fiatalok, akiket kevésbé  érdekel az egészségügy, jól láthatóan támogatták az idősebb nemzedéket.  Az idősebb nemzedék, akiről nem feltételezhető, hogy jövő héten be  akarna iratkozni az egyetemre, ők pedig támogatták a fiatalokat a tandíj  ügyében. Az, hogy ilyen kicsi az eltérés a három téma között, az ennek a  nemzedékek közötti összefogásnak és szolidaritásnak a példája.
Harmadrészt  pedig azt is megmutatták a magyarok, hogy akármit nem lehet velük  elfogadtatni. Ezt úgy is fogalmazhatjuk, hogy nem fogadják el a  társadalmi szerződés egyoldalú felmondását, de én úgy is fogalmazom,  hogy akármit nem lehet velünk megtenni, hazugságra épülő politikát nem  fogadnak el a magyarok, ezért mondom azt, hogy március 9-e az önbecsülés  napja. Amire igencsak szükségünk volt, egyébként a politikai elitnek  különösképpen. Nos, ennyit a népszavazás közvetlen értelmezéséről.
A  tágasabb értelmezése a következő: három dolgot utasítottak el a  magyarok: elutasították a hazugságra épülő politikát, elutasították a  kirekesztő politikát, és elutasították, hogy a versenyképességet a  kormányzat szembeállítsa a szociális biztonsággal. Ehelyett azt mondták,  hogy a hazugság politikája helyett egyenes, világos, őszinte beszédet, a  megkötött szerződések betartását várják el mindenkitől. A kirekesztő  politika, ami azt jelenti, hogy egy adott nagyon fontos társadalmi  kérdés rendezéséből kirekesztik a civil szervezeteket, a szakmai  szervezeteket, a szakszervezeteket, tehát hogy egy ilyen reformtudattal  megáldott elit keresztülverje az érintettekkel való konzultáció nélkül,  amit elgondolt, ezt a fajta kormányzati formát, amit én kirekesztő  kormányzásnak nevezek. Ezt is elutasították, és azt mondták, hogy  térjünk már az eszünkre tisztelt magyar politikai elit, Orvosi Kamara,  EDDSZ, szakápolók szervezete, Háziorvosok Országos Szövetsége, be kell  őket vonni a konzultáció erejéig, az érdemi egyeztetések szintjéig a  kormányzati munkába.
A harmadik dolog pedig, és ez a legfontosabb  szerintem, mert itt válik el egymástól a Magyarországon működő két  politikai irányzat karaktere, jellegzetesen, hogy a mai kormánykoalíció  úgy gondolja, hogy a versenyképesség érdekében fel lehet adni a  szociális biztonságot. Sőt, a szociális biztonság az maga egy korlátja a  versenyképességnek. A mi felfogásunk pedig az, hogy a kettőt össze kell  hangolni, és a szociális biztonság előfeltétele a versenyképességnek.  Ez a legfontosabb, hogy mondjam, társadalomfilozófiai vagy reform  irányokat illető véleménykülönbség ma Magyarországon. A mi állításunk  az, hogy amíg az emberek nem érzik magukat szociálisan biztonságban,  addig nem lesznek versenyképesek. Ha képzetlenek, ha betegek, ha  társadalmi szolidaritás nem tudnak bekapcsolódni a munkaerőpiacba sem,  legalábbis azon a szinten nem, ami a magyar versenyképességhez szükséges  volna.
Ezek után már csak azt a kérdést kell megválaszolnom, amit  Önök nyilván elsőként tennének fel, hogy hát, és mindennek mi a  költségvetési oldala. Itt két körülményt, vagy két tényt szeretnék  egymástól világosan elválasztani. Az egyik, ami a mostani népszavazás  következményeinek orvoslását jelenti a költségvetésben. Ugye itt ebben  az évben, tehát a most folyó esztendőben, 2008-ban 16 milliárd, 15,8  milliárd forintról beszélünk. 15,8 milliárd forintról. Ez a teljes  magyar költségvetés kevesebb, mint egy ezreléke. Ezért az az állításom,  hogy ez nem pénzügyi lehetőségek, hanem kormányzati akarat függvénye,  ezeknek az arányszámoknak a fényében megalapozott.
Egy ezreléket  módosítani, kevesebb, mint egy ezreléket módosítani a magyar  költségvetés belső rovatain, ez nem igényel kormányzati bravúrt. Egy  egyszerű kormányzati akaratot igényel, a magunk részéről meg is tettük a  javaslatainkat. Szeretném jelezni, hogyha leszavazzák őket, újra és  újra javaslatokat fogunk tenni. Rengeteg megoldási forma képzelhető el a  költségvetés egy ezrelékének megmozdítására, ha az egyiket nem fogadja  el a kormánykoalíció, a következő nap be fogjuk nyújtani a következőt,  és világossá tesszük a magyar társadalom előtt, hogy a Fidesz  megoldásokkal rendelkezik. És azt a kormányzati politikát, amely ezt  rendre elutasítja, holott egyébként pénzügyileg ez tartható lenne, nem  tekinthetjük másnak, mint kicsinyes bosszúnak. Egy ezreléknél kevesebb  költségvetési tétel megmozdításának elutasítása kicsinyes bosszú a  népakarat miatt az embereken. És a Fidesz folyamatosan demonstrálni  fogja, hogy ennek nem kellene feltétlenül így lennie.
Ha nagyobb  összefüggésben nézzük persze a költségvetés dolgát, akkor felhívom az  Önök figyelmét olyasmire, amiről keveset szoktam olvasni még az Önök  lapjaiban, bár van néhány, amely ki szokott térni erre a kérdésre. Ha  megnézik, hogy a 2004-es Európai Uniós csatlakozás után az újonnan  csatlakozott tíz országgal, akkor azt fogják látni, hogy a tíz országból  kilenc egy plusz növekedési lendületet kapott, tehát az addigi  növekedési ütem felgyorsult, tízből kilenc esetben. Egyetlen ország van,  ahol az Európai Unióhoz való csatlakozást követően a növekedés  gyorsulása helyett a növekedés drámai lelassulása, a gazdaság leülése  következett be. Ez Magyarország. Az arányok elég jól mutatják, hogy  valószínűleg nem az Európai Unióhoz való csatlakozás oka mindennek,  hiszen a legtöbb helyen, tízből kilenc helyen ennek jótékony hatásai  vannak, csak egy hely van, ahol az ellenkező történt 2004 után.  Valószínűleg nem az EU-csatlakozás miatt, hanem az azóta folytatott  gazdaságpolitikai miatt. Hogy függ össze a gazdasági növekedés  Magyarországon a költségvetéssel? Úgy függ össze, hogy egy százalékos  gazdasági növekedés körülbelül 100-110 milliárd forintnyi költségvetési  többletbevételt jelent.
Tehát azzal, hogy az európai főáram, ami az  elmúlt évben, bocsánat, tíz ország, aki csatlakozott az unióhoz, az  elmúlt évben hat százalékkal növekedett, Magyarország meg 1 százalékkal,  az azt jelenti, hogy a lassú gazdasági növekedés miatt 5, azaz ötszáz  milliárd forint költségvetési bevételtől esett el a magyar állam. Ötszáz  milliárdról egy rossz, a növekedést leültető gazdaságpolitika miatt.  500 milliárd forintról beszélek, nem 17 milliárd forintról, hanem 500  milliárdról, egy évben. Állítólag a mostani évben ez a szám a 6  százalékos átlagos növekedés az Európai Unió államainál, illetve az  újonnan csatlakozottaknál 6-ról visszamegy majd körülbelül 5-re, de a  mienk se nagyon látszik 2 fölé verekedni magát.
Még mindig el fogunk  veszíteni ebben az évben is körülbelül 300 milliárd forintnyi  költségvetési bevételt a rossz gazdaságpolitika miatt összevetve a  velünk együtt csatlakozott országokkal Magyarország helyzetét. Tehát a  megoldás a számunkra a gazdasági növekedés előtérbe állítása. Hogyan  kell újra megindítani a gazdasági növekedést? Na, ez egy rendkívül  izgalmas kérdés, ha megengedik, azonban arra majd egy másik  sajtótájékoztató-sorozatot szeretnék meghirdetni. Ez a mai  sajtótájékoztató valószínűleg, illetve annak keretei nem bírnák ki ennek  a kérdésnek a részletes tagolását, de állok a rendelkezésükre. 
No,  mondhatok-e esetleg valamit arról, hogy nekem személyesen mit jelentett a  népszavazás eredménye? Nézzék, én ahhoz az egyre ritkuló számú  csoporthoz tartozom a magyar politikában, aki ott volt a rendszerváltás  első pillanataiban is. Tehát a rendszerváltó, a rendszerváltásban  személyesen is részt vevő demokraták közé tartozom. Nem vagyunk már  sokan, vezető pozícióban pedig jószerivel senki, ha jól nézem. Ezért a  magányosság érzése az nem indokolatlan az ilyen nagy szürke öreg  elefántok esetében, mint amilyen én vagyok. De a dolog lényege az az,  hogy az utóbbi időben már nekem is komoly erőfeszítéseket igényelt, vagy  tőlem is komoly erőfeszítéseket igényelt az, hogy a rendszerváltáskor  célul kitűzött néhány demokratikus elv az akkor belsővédett,  demokratikus meggyőződés néhány fontos elemét vajon van-e még értelme  Magyarországon fenntartani, van-e értelme ezért harcolni. Például, hogy a  társadalmi szerződés társadalmi szerződés, nem lehet egyoldalúan  felbontani. Például, hogy a hazugság az a demokrácia értelmét  veszélyezteti, tehát a demokrácia alapfelfogása az az, a kiindulópontja,  hogy az emberek kellő tájékozottság mellett képesek értelmes döntést  hozni a saját jövőjükről, és ezt a döntést nem kell átadniuk egy szűk  elitnek, hanem ők maguk képesek ezt meghozni a választásokon. Ezek olyan  alapvető pillérei az én demokratikus meggyőződésemnek, amelyet  kikezdett az elmúlt néhány év magyarországi politikája. És az, hogy ezen  a népszavazáson annyian vettek részt, mint soha korábban egyszer sem.  Belpolitikai kérdésben magyar emberek ennyire egyértelműen egy irányban  nem fejeztek ki akaratot, beleértve a parlamenti választásokat is. Ez  egy megerősítése a rendszerváltáskor a politika színpadára lépett  demokratikus meggyőződésű embereknek, és ha jól számolom, akkor a  következő húsz évig ki is fog tartani. Ezért mondom, hogy számunkra ez a  népszavazás ez olyan megerősítést jelent, mint amilyet jelentett 18  évvel ezelőtt a rendszerváltoztatás. Tehát érdemes kitartani a  demokráciának egy olyan felfogása mellett, amelyet 1990-ben, az első  magyar parlamenti választáson alapoztunk meg Magyarországon, és amire a  teljes közjogi rendszert építettük. Tehát nem a rendszerváltáskor  kialakult demokrácia alappilléreinek az elmozdítása a jövő útja a  számomra, hanem éppen azoknak a megerősítése, ez egy értelmes cselekvés  továbbra is Magyarországon. Tehát én személy szerint hálás vagyok a  magyar választópolgároknak azért a döntésért, amit vasárnap hoztak. Azt  hiszem annál is többet mondtam, mint amit szerettem volna, nem beszélve,  hogy a szükségesnél mennyivel többet mondtam, ezért ha megengedik én  most felfüggesztem a monológomat és tisztelettel átadom Önöknek a szót.  Köszönöm szépen!
Szijjártó Péter: Kérdések  következnek. Magyar újságírók először, és akkor utána nézzük a  külföldiek jelzéseit is, természetesen várom.  Hír Televízióval kezdünk  és utána a tv2, parancsolj!
Cirják Imre (Hír Tv):  Köszönöm szépen! Elnök Úr azt szeretném kérdezni, hogy említette, hogy  benyújtják ezt a két törvényjavaslatot. Ha ezt a két törvényjavaslatot  elutasítja a kormánytöbbség, akkor támogatják majd az  Albert-házaspáréknak ezt a népszavazási kezdeményezését?
Orbán  Viktor: Azt gondolom, hogy amikor egy civil szervezet, hiszen  az Albert házaspár mögött, ha jól látom, akkor az Élőlánc, az EDDSZ, az  Orvosi Kamara, szóval nagyon sok civil szervezet is ott van, tehát  amikor a civil szervezetek indítanak egy ilyen nagy horderejű dolgot,  akkor a pártoknak óvatosan viselkedni. Ez pontosan mit jelent, azt még  nem tudom. De azt tudom, hogy mi az irány. Tehát óvatosan kell  viselkedni, mert ezt a kezdeményezést a civilek indították el. Azt a  benyomást kelteni, hogy egy párt átveszi tőlük, az hiba volna. Hogy  pontosan mi a helyes viselkedés, ha az ember nem tudja, akkor meg kell  kérdezni. Tehát a legjobb az lesz, hogy ha a törvényjavaslatunkat  elutasítják, akkor megkérdezzük a civileket. Egyébként igényt tartanak-e  az együttműködésünkre, van-e valami kérésük a mi irányunkban, tudunk-e  valamiben segíteni. Ha tudunk, szívesen segítünk, hiszen egyetértünk  velünk, de nem akarjuk átvenni a kezdeményezőktől az ügynökgondnokságot.
Szijjártó Péter: Tv2, parancsolj.
Fenyő  Rita (tv2): Elnök Úr, pénteken a kampányzáróján azt mondta,  hogyha érvényes és eredményes a népszavazás, akkor a hatalomváltáshoz  közelebb kerül Magyarország. Akkor úgy fogalmazott, hogy tyúklépéssel,  vagy hétmérföldessel, de még nem tudja. Most akkor tudja-e, és mennyivel  került közelebb?
Orbán Viktor: Egy  hétmérföldessel, tehát a részvétel aránya az egyértelmű  akaratnyilvánítás világos. Az biztos, hogy azt a politikát, amit ma  Magyarországon a hatalom folytat, egyértelműen elutasították. Ennek a  politikának három pillére van, mint mondtam, ha megengedik, csak  felidézem röviden, az egyik az az, hogy hazugságra épül, van egy ősbűn a  mélyén: ezt őszödi beszédnek is nevezhetjük. Vagy nevezhetjük a  társadalmi szerződés egyoldalú felbontásának is, amiről már beszéltem,  ez az első. A második, hogy kirekesztő, nem von be társadalmi energiákat  és aktorokat a politika tartalmának kialakításába, és szembeállítja a  versenyképességet a szociális biztonsággal. Ez a politika szerintem  megbukott, ez a múlt politikája.
Ezt a vitát a választók lezárták,  erre a politikára nincs szükség. Hogy milyen választ ad erre a hatalom,  milyen személyi változásokkal vagy konstrukciós változtatásokkal reagál,  azt nem tudom megmondani Önnek, hiszen ez a kormánytöbbség privilégiuma  a magyar alkotmányos rend szerint. De az, hogy valamit tenni kell, azt a  népszavazás világossá tette, és ilyen értelemben nagyon-nagyot léptünk  előre. Aztán meglátjuk, hogy a kormánykoalíció mint mond. Én a  Köztársasági Elnök Úr nyilatkozatát tartom mérvadónak ismételten, aki  azt mondta, hogy most a politikusokon a sor, hogy levonják a  következtetéseket, és ez nem két-három nap lesz – mondta a választások  éjszakáján.
Fenyő Rita (tv2): Bocsánat, hogy  visszakérdezek, csak röviden, de pont egy éve mondta körülbelül, hogy a  kormány elkergethető lesz bizonyos eredmények fényében. Most akkor így  látja, elkergethetőnek?
Orbán Viktor: Nem tartom  magam azon klasszikusok sorába helyet foglalónak, akit csak pontosan  szabad idézni. Tehát lehet így is, mint ahogy Ön tette, de mégis: ha az  értelmét keressük annak, amit gondolok, akkor némi pontosság szerintem  nem árt. Azt mondtam, vagy azt teszi a kormány, amit az emberek akarnak,  vagy elkergethetővé válik. Ez a politika megbukott. Tehát vagy hajlandó  egy más alapra helyezni a politikáját, vagy hát az emberek, csak idő  kérdése, hogy mikor szereznek hatalmi értelemben is érvényt a most  meghozott, a kormány politikáját elutasító döntésüknek. De még egyszer  mondom, a magyar alkotmányos rend meglehetősen világos, mondhatnám  abszolút világos, a hatalom átalakításának kérdése az a kormánytöbbségre  tartozó ügy, nekik kell efelől dönteni. Ilyen a magyar alkotmányos  rendszer.
Ezt a felelősséget nem vállalhatja át tőlük az ellenzék. Ez  az ő dolguk. Az ellenzék legfeljebb lehetőségeket kínálhat fel. Mint  ahogy egyébként 2006 őszén, ha emlékeznek rá, én ezt meg is tettem,  amikor szakértői kormányt ajánlottam a kormány figyelmébe.  Elutasították, és mentek tovább azon az úton, amelynek a végén most  nekimentek a falnak. Még azt is szeretném azért egy rövid mondat erejéig  felidézni Önök előtt, hogy 2006. október 23-án indítottuk a  népszavazási kezdeményezést, amikor a népi elégedetlenségnek nem az  erőszakmentes formái mutatkoztak meg, hanem ettől eltérőek. És én akkor  is azt mondtam, hogy a népszavazás az erőszakmentes népi mozgalmak  legmagasabb rendű formája. A Fidesz tulajdonképpen az alkotmányosság  keretein túlcsapó erőszakot, az alkotmányosság kereteit túllépő  kormányellenes megmozdulásokat visszahozta, beterelte, konszolidálta, és  alkotmányos formába öntötte. Én ezt egy komoly tettnek tartom,  független attól, hogy valaki ezt bírálja, a magam részéről azt gondolom,  hogy ezzel a magyar alkotmányosságnak, demokráciának a létezése, a  Magyarországon való élet kiszámíthatóságának, tervezhetőségének,  mondhatnám azt is, hogy európaiságának jó szolgálatot tett. Ilyen  tekintetben is büszke vagyok erre a kezdeményezésre, csak erről ritkán  beszélünk, mert azt várjuk, hogy Önök fényezzék a mi szobrunkat, nem  pedig mi magunk.
Szijjártó Péter: Most a Magyar  Rádió és a Népszabadság következik, és utána pedig a Magyar Hírlap és a  Magyar Nemzet.
Dobozi Pálma (Kossuth Rádió):  Ugye a kormányoldal folyamatosan azt kommunikálja, hogy az  Albert-házaspár kérdése nem érinti ezt a mostani törvényt, hiszen ez  több pénztáras, az Albert-házaspár pedig több biztosítóra, üzleti  biztosítókra kérdez rá. Önök hogyan érvelnek, miért érinti Önök szerint  mégis ezt a törvényt?
Orbán Viktor: Nézze, ez  egy előttünk álló vita, amit a mi javaslatunkkal például meg lehet  spórolni. Én még egyszer mondom, a hazugság politikáját leszavazták.  Tehát egy olyan rendszer, ahol 49 százalék ebben a pillanatban, profit  alapon fog működni, nincs Magyarországon, illetve a világon is azt  hiszem nehezen találnánk olyan üzleti csoportot, aki azért adja oda a  pénzét a magyar egészségbiztosításba, hogy jótékonykodjon. Ha van ilyen,  azt sürgősen meg kell keresni, és be kell vonni. De ezt nem hinném,  hanem profitot akar. Az világos, hogy a magyar egészségbiztosításba  azért fektet be, hogy profitra tegyen szert. 49 százalékában a  tulajdonnak, a tulajdon őket fogja illetni. Most lehet vitatkozni, hogy  akkor most üzleti elvű, vagy nem. De olyan sok értelmét ennek a vitának  nem látom ezek után. Különösen, hogy ma 100 százalékban ki van zárva  belőle a profitérdekeltség.
De ez az a vita, amit megint csak nem a  Fidesznek kell elsősorban lefolytatnia, civilek kezdeményezték, ők  tudják, miért ebben a formában, nem kívánok pártvitát kialakítani egy  olyan vitából, ahol egyébként a kormány a magyar civil társadalom  tekintélyes részével áll szemben. Ez megint azt a téves képzetet hozza,  ami Magyarországnak sok kárt okozott már, minthogyha fontos társadalmi  kérdések állandóan lefordíthatóak lennének a pártok közötti ellenállás  kérdésére. Nem a Fidesszel áll szemben a kormány ebben az ügyben, meg  ebben az értelmezésben, hanem a civil társadalom jelentős részével, a  magyar polgárok tekintélyes részével. És ennél alacsonyabb rendűnek  tartanék egy pártvitát. Ez egy magasabb rendű vita lehet. Ezért az én  értelmezésem, a mi értelmezésünk ugyan érdekes, nem is fogjuk véka alá  rejteni, de nem akarom, hogy tolakodó legyen.
Szijjártó  Péter: Ildikó a Népszabadságtól, parancsolj.
Csuhaj  Ildikó (Népszabadság): Elnök Úr fenntartja-e változatlanul azt  az álláspontját, hogyha hatalomra kerülnek, és bevezetik a több  biztosítós rendszert, Önök visszacsinálják azt, és ennek az árát az  üzleti körökkel fizetetik meg, akik ebben részt vettek.
Orbán  Viktor: A rövid válasz az, hogy igen. A kéjelgő ennél  hosszabb. Ez a hosszabb válasz ez úgy hangzik, hogy soha olyan világosan  nem mutatkozott meg, hogy mi a különbség az üzlet dolga, meg a  politikusok dolga között. Az üzlet dolga, hogy a tulajdonosoknak, a  befektetőknek profitot szerezzenek, és ez így van rendjén. A politika  dolga pedig, hogy érvényt szerezzenek az emberek akaratának. Március  9-étől, ha valaki eddig nem látta volna világosan át, talán most már  láthatja, hogyha a kettő konfliktusba kerül, most erről van szó, akkor a  politikát, illetve a népakaratot illeti meg az elsőbbség. Ha az emberek  nem akarják, akkor az üzletnek oda nem szabad belépnie. Ha mégis belép,  ezzel kockázatot vállal, mert lehet Magyarországnak olyan kormánya, ami  a népakarat szerint alakítja ezt a kérdést. Nem is alakíthatja az én  felfogásom szerint másként, hiszen ez a dolga. Nem tehetnek más, nem is  akarok, de ha akarnék sem tehetnék mást, egy következő választáson, ha a  mai ellenzék alakít kormány, minthogy érvényt szerez a népakaratnak. És  az üzletnek tudnia kell, hogy egy kockázatos terepre lépett be, és  ennek az árát nem akarják az emberek megfizetni. Legyenek kedvesek,  kalkulálják ezt az üzleti kockázatok között. Ez a korrekt, fair  együttműködés, tiszta kártyákkal játszunk, egyenesen beszélünk.
Szijjártó  Péter: Köszönjük. Akkor a Magyar Hírlap és a Magyar Nemzet  következik, Tamás és Gábor egymás után.
Pindroch Tamás  (Magyar Hírlap): Elnök Úr a tegnapi parlamenti vita fényében  lát-e esélyt arra, hogy a kormány módosítsa, illetve pótolja ezeket a  kieső összegeket? Keller László arról beszélt, hogy a kérdésekben nem  fogalmazták meg azt, hogy pótolni is kellene, tehát csak azt fogalmazták  meg, hogy hát ezek kiesnek. Horváth Ágnes meg arról beszélt, hogy ez  végül is nem pótolható ez az összeg, csak kárenyhítésről lehet szó.  Azért kérdezem, mert ugye ez a törvényről, és a kormánytöbbséget kellene  meggyőzni.
Orbán Viktor: Így van. Tehát, ha  megengedik, a következőkben foglalom össze. A költségvetési tartalmára a  kérdésnek már utaltam. Akarat kérdése, nem pedig pénzügyi korlátok  kérdése. A második, hogy láthatóan a köztársasági elnöknek igaza van. A  következtetések levonása nem két-három napot vesz igénybe, mert annál  súlyosabb volt a kormánypártok veresége, sem láthatóan nem tudnak  higgadtan, józanul és átgondoltan viszonyulni ehhez a helyzethez. Azok a  reakciók, amiket megismertünk, azok katasztrofálisak. Egy demokratikus  rendszerben egész egyszerűen minősíthetetlenek. Ami az én számomra azt  mutatja, hogy időre van szükség, hogy megtalálják azt, amit ésszerűnek  lehet nevezni, azt a vonalat, amit ésszerűnek lehet nevezni.
Ma  dacból beszélnek, amit Ön mond, az érvelések mind dacból beszélnek, és a  bosszú liheg belőlük. Hogyan tudnánk bosszút állni azokon az embereken,  akik elutasították a mi akaratunkat. A demokráciában tudni kell együtt  élni azzal a helyzettel, hogy az ember akaratát elutasítják, és nem  állhat érte bosszút, nem lehet dacos. Ez a fajta viselkedés színvonal  alatti egy európai demokráciában. Tehát, én azt gondolom, hogy  előbb-utóbb erre más is rá fog jönni, csak ehhez idő kell, még egyszer  mondom, hogy a köztársasági elnök mondta. Na most ennek vannak extrém  példái, tehát az, amit az egészségügyi miniszter asszony megengedett  magának tegnap a parlamentben, hogy a gyermekorvosi ellátás  megkurtítását kilátásba helyezze. Nézze, a legrosszabb maffiafilmeket  idézi. Mert az embert legjobban büntetni, megfélemlíteni, megzsarolni a  gyerekén keresztül lehet. Hát hogyan lehet az egész magyar társadalmat  abba a helyzetbe hozni egy ügyetlen mondattal, vagy szándékolt  mondattal, ezt én most nem tudom eldönteni, ami azt helyezi kilátásba,  hogy a kormány a neki nem tetsző népszavazás miatt a gyerekeink  egészségügyi ellátását fogja lerontani.
Még egyszer mondom, úgy  látom, hogy nem sikerült a kormányzó pártoknak a rendelkezésre álló  két-három nap alatt az európai és egyúttal ésszerű állásfoglalást  kialakítaniuk. Idő kell nekik. Jövő hét hétfőn szavazunk a parlamentben,  de ha azt gondolják, hogy egy parlamenti döntéssel túl vannak a dolgon,  nagyon tévednek. A Fidesz mindent meg fog tenni annak érdekében, hogy a  háziorvosok megkapják azt, ami jár nekik. Világos, hogy ennek a  biztosítása az nem passziója a kormánynak. A magyar alkotmány szerint az  egészségügyi alapellátás megszervezése az a mindenkori kormány  feladata, tehát mi mindent meg fogunk tenni politikai kommunikációs  eszközökkel, és egyéb eszközökkel is, hogy érvényt szerezzünk az  alkotmánynak. Az egyéb eszközök alatt most nem tömegtüntetéseket, hanem  más megoldásokat értek, ezekkel elő fogunk állni, hogyha jövő hét  hétfőig a kormányzat nem tér jó belátásra.
Szijjártó  Péter: Köszönöm szépen. Gábor parancsolj.
Gál  Gábor (Magyar Nemzet): Azt szeretném kérdezni, hogy a koalíciós  koordinációs államtitkárnak egy őszinte, önmagában elég egyértelmű  üzenete volt a népszavazásnak. Ön ezt a kijelentést hogyan értékeli?
Orbán  Viktor: Hát erős kijelentésnek értékelem. Nyelvújításra  semmiképpen nem jelöljük, de erőteljes álláspont. Nézze, ha mindazt, ami  az elmúlt két napban történt, azt az én számomra a magyar nép  bölcsességét bizonyítja. Mert van két mondásunk, ami jól írja le a  helyzetet. Az egyik a kormány magatartása: nem akarásnak nyögés a vége.  Ez fog történni, hogyha most nem engedelmeskednek a népakaratnak. Ami  pedig az államtitkár urat illeti, ott az a régi magyar igazság  igazolódott be, miszerint borban az igazság.
Szijjártó  Péter: Köszönjük szépen. Az utolsó kérdés lesz. MTI, utána a  Reuters.
Gasztonyi Dóra (MTI): Visszatérve a  vizitdíjra és a kórházi napidíjra, illetve az emiatt kieső bevételekre.  Említette, hogy a kormány, hogyha nem fogadják el a Fidesz javaslatát,  akkor újabb és újabb javaslatokkal bombázzák majd. A fideszes  önkormányzatok tudnak-e tenni valamit ebben a helyzetben, illetve  terveznek-e valami lépést az önkormányzatok részéről?
Orbán  Viktor: Mi most országos megoldást keresünk, és semmifajta  alternatív megoldási javaslatot nem akarunk felvillantani egészen addig,  amíg a kormány, illetve a parlament többsége nem döntött a benyújtott  országos rendezést nyújtó javaslatainkról. Még azután is inkább újabb  országos rendezést nyújtó, más racionális javaslatokat fogunk tenni. És  csak utána következnek azok a lehetőségek, amiről Ön beszél, amelyek  léteznek. De most azzal még nem foglalkozunk, mert ebben a pillanatban  meg akarjuk győzni a kormányt, hogy a saját érdekében is, az emberek  érdekében is, meg a referendumnak megfelelő módon viselkedjen, ezt  szeretnénk elérni.
Tehát mi nem egy, nem állandósítani akarunk egy  vitát a magyar társadalomban arról, hogy hogyan kell értelmezni egy  népszavazást. Hát nézze, ez nem volna valamilyen európai dolog. Ilyenkor  haptákba kell állni, haptákba kell állni, tudomásul kell venni az  emberek akaratát, és meg kell oldani a feladatot. Ezt hívják színvonalas  viselkedésnek, ami ez alatt van, az színvonaltalan, lehetetlen. Tehát  hogy most akkor Magyarországon kialakuljanak olyan konfliktusok, amelyet  egyébként egy egyszerű parlamenti döntéssel meg lehet előzni, ez kinek  az érdeke, az embereknek biztos nem. Ezért mi országos megoldást  szeretnénk.
Szijjártó Péter: Mai  sajtótájékoztatónk utolsó kérdése. Reuters, tessék parancsolni.
Reuters:  Elnök Úr a következő évek gazdaságpolitikájának a mederbe terelésébe  nagyon kulcsszerepet játszhat a költségvetési felelősségről szóló  törvény. Lát arra esélyt, hogy még a nyár előtt ezt a kétharmados  törvényt el tudja fogadni a parlament?
Orbán Viktor: Nézze,  fogyó esélyt látok. Nézze, mindennapos élmény, csak nem tartunk minden  nap erről sajtótájékoztatót, mert Önök már nagyon ránk unnának  valamilyen érthetetlen okból, hogyha túl gyakran találkoznánk. Nézze  minden héten van egy élményünk, ami arról szól, hogy beterjesztünk egy  törvényjavaslatot, amit a kormány nem enged tárgyalni. Nem elutasítja,  leszavazza, nem engedi tárgyalni. Most legutóbb, emlékszem a kétszáz fős  parlamentről nyújtottunk be egy törvényjavaslatot, nem leszavazták egy  vitában, egy vitát követően, nem engedték, hogy tárgyaljon róla a  parlament.
Benyújtottunk egy másikat a kormányzati felelősség  kérdéskörében, átláthatóság, egyebek, nem engedik tárgyalni. Nem  megvitatják, és leszavazzák, nem engedik tárgyalni. Magyarországon ilyen  állapotok vannak, csak mondom még egyszer, emiatt nemzetközi  sajtótájékoztatót összehívni hétről-hétre már az ember kicsit  udvariatlannak tekinti. Pedig ezek az állapotok Magyarországon. A  kormány nem engedi, hogy a parlament megvitasson vitális kérdéseket,  amelyeket az ellenzék kezdeményez. Ez nem egy ésszerű magatartás. Elő  szokott fordulni, én nem mondom, na de hát, mert nyilván a kormánynak is  meg van a maga jogalkotási rendje, és zavarónak ítélhet túl sok  ellenzéki indítványt, na de mindet, az talán túlzás.
Tehát én attól  tartok, hogy a legutóbbi hetek események fényében, de ez független a  népszavazástól, könnyen a költségvetési felelősségről szóló javaslatunk  is elbukhat, holott egyébként nagyon fontos volna. Gazdasági növekedést  laza költségvetési politikával nem lehet indítani. Ez nagyon fontos  dolog. A neoliberálisok ezt szembe szokták egymással állítani, mondván,  hogy a gazdasági növekedés per definitionem, laza költségvetési  politikát jelent, ez nem így van, ez pont fordítva van. Amikor még én  kormányoztam, akkor Magyarországon rendkívül feszes költségvetési  politika volt, ami azt a célt szolgálta, hogy nagy legyen a gazdasági  növekedés. Laza költségvetéssel nem lehet növekedést produkálni. Laza  költségvetéssel pazarlást lehet produkálni, meg ésszerűtlenséget. Tehát  továbbra is a gazdasági növekedést szeretnénk a középpontba állítani, de  ehhez szerintünk egy nagyon-nagyon fegyelmezett költségvetési politika  kell, ami hiányzik Magyarországon, és ezért azokat a plusz elemeket,  amelyek megerősítik a költségvetési gazdálkodás fegyelmét, továbbra is  érvényesnek tartjuk, és előbb utóbb be is fogjuk reményeim szerint  vezetni.
Szijjártó Péter: Köszönöm szépen, Elnök  Úr! Önöknek köszönjük szépen, hogy eljöttek, amire a szerkesztőségekbe  visszaérnek, addigra a fidesz.hu-n a sajtótájékoztatóról szóló tudósítás  mellett teljes egészében olvasható lesz ez a törvényjavaslat, amelyet  Elnök Úr bejelentett, tehát azt tudják, tudjátok használni, dolgozni  belőle, nyomtatni. Köszönjük szépen, hogy itt voltak.


orbanviktor.hu
