Albánia és Magyarország nyertese lesz a következő évtizedeknek
2012.11.28.

            Orbán Viktor sajtótájékoztatója a Sali Berisha albán miniszterelnökkel való találkozását követően, Tiranában.
        



	Tisztelt Hölgyeim és Uraim! Tisztelt Miniszterelnök Úr!

	Azért jöttem el ma az Önök fővárosába, hogy átadjam a magyar nép nagyrabecsülését és jókívánságait. Mi baráti érzéseket ápolunk az Önök hazája és az albán emberek iránt. Ez a barátság mélyről fakad, a legmélyebbről, ahonnan barátság fakadhat: a közös szenvedésből. Az albánok és magyarok hasonlítanak egymásra abban, hogy szabadságszerető népek, de a történelem és a nálunk nagyobb erők gyakran megtagadták tőlünk a nemzeti függetlenséget és a szabadságot. Úgyhogy mi átérezzük annak a pillanatnak a nagyszerűségét, amikor az albán nép függetlenségének századik évfordulóját ünnepli, és nagyon boldog vagyok, hogy itt lehetek ezen a szép napon. Természetesen ilyenkor nemcsak a múlt, hanem a jövő felé is fordul az ember, és a mostani sajtótájékoztatót megelőző miniszterelnöki találkozón biztosítottam az Önök vezetőjét, hogy Magyarország Albániával közösen képzeli el a jövőt. Mi egy olyan európai jövőt képzelünk el, amelyben Albánia is benne van, és Magyarország is benne van. Mi tudjuk, hogy az Önök országa az elmúlt húsz évben mélyről indult, különösen gazdasági értelemben, de látjuk azt a nagy utat, amit megtett, és nagyra értékeljük azt a gazdasági fejlődést és növekedést, amit az elmúlt években Önök teljesítettek. Igyekszünk megfigyelni, hogy Önök a válság idején miképpen képesek a gazdasági növekedésüket fönntartani. Az a meggyőződésünk, hogy azoké az országoké a jövő, akik képesek az államadósságukat csökkenteni, a növekedésüket pedig megindítani, illetve fönntartani. Mi biztosak vagyunk abban, hogy jó esély van arra, hogy Albánia és Magyarország a következő évtized európai nyertesei közé tartozzon. Keressük a közös siker lehetőségét a jövőben is az albán barátokkal.

	Isten éltesse Albániát!


orbanviktor.hu

	 
