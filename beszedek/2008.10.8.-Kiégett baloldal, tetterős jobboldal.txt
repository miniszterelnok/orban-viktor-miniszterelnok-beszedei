Kiégett baloldal, tetterős jobboldal
2008.10.8.

            Beszéd a XIV. Polgári Gondolán, Budapesten.

        

 

Engedjék meg, hogy nagy tisztelettel köszöntsem  mindannyiukat! Illő rendben; Dalma asszony, köszönjük szépen, hogy  együtt lehetünk! Tisztelt Mádl Ferenc elnök úr, köszönöm szépen, hogy  megtisztel engem és mindannyiunkat azzal, hogy itt van közöttünk! És,  János, engedd meg, hogy Neked is megköszönjem a meghívást!

Valóban  nem az első alkalom, hogy itt lehetek Önök között. Mindig örömmel  jöttem, amikor hívtak. Ezért van az, hogy most már másodjára állhatok  itt, Önök előtt. Talán az együttlétünk jelentőségéről mondjunk azért  néhány szót, mielőtt az előadás kérdésében, az előadás címében szereplő  kérdésre megkeressük a választ. A Polgári Gondolán a polgári értékek, a  polgári kultúra és a polgári politika elkötelezett hívei vesznek részt.  Én abból indultam ki, hogy ráadásul nem is olyan emberek, akiknek  alapvető összefüggéseket kellene itt bemutatnom, hiszen olyan, a  politika iránt érdeklődő, sőt abban résztvevő emberekről van szó, akik  nemcsak magukat képviselik itt, ezen a hajón, hanem mindenki jön  valahonnan. Tehát amikor Önökre nézek, akkor egy-egy arc mögé még több  tucatnyi magyar arcot is elképzelhetek ilyen-olyan-amolyan polgári  egyesületekből, a távoli vidéki kisvárosoktól kezdődően az ötödik  kerülettel bezárólag.
Biztos vagyok abban, hogy Önöket nem a mai  előadás címe hozta ide a hajóra. Ennél banálisabb címet nehezen  találhattunk volna ki: nem vet valami jó fényt a meghívók és az előadó  pillanatnyi szellemi állapotára. A felelősségben Jánossal osztozzunk  ketten, mert ha egy ember találta volna ki az még hagyján, de ez kettőnk  teljesítményét minősíti, tekintettel, hogy ezt János közösen találtuk  ki, hogy ez legyen a cím. Azonban amikor készültem ide Önök közé, akkor  rájöttem, hogy talán nem is olyan banális ez a cím, mint amilyen  közhelynek első hallásra tűnik. Ugyanis, ha egy alapos választ akarunk  adni erre a kérdésre, akkor legalább négy kérdésről kell beszélnünk.  Merre tart a világ? Merre tart Magyarország? Melyek Magyarország érdekei  a most megváltozó világban? És hogy merre tart a mi hajónk,  fogalmazzunk úgy, hogy a polgári világ, a polgári oldal gondolája?
Úgy  tűnik tehát, hogy a kérdés indokoltabb, mint bármikor korábban. Kezdjük  talán annak a kérdésnek a vizsgálatával, merre tart a világ. Ugyanis  mindannyian érezzük, hogy olyan időket élünk, amikor maga a világ is  mozog. Ma még csak a mozgás tényét tudjuk rögzíteni, azt hogy hova  jutunk majd el a folyamatok végén, ennek a kérdésnek a megválaszolására  ma még csak a legbátrabbak vállalkoznak, ilyenek is vannak. Tegnap  például találkoztam egy ilyennel: Matolcsy Györgynek egy könyvét  mutattuk be, az „Éllovasból sereghajtók” címet viselő, az elmúlt öt évet  adatoló, precízen, pontosan elemző könyvet, amelynek a végén egy  nyúlfarknyi fejezet erejéig a szerző azt a címet adta gondolatainak,  hogy „Sereghajtóból éllovas”. Ebből látszik, hogy ő látni véli, hogy a  megváltozott világban Magyarország hova juthat majd el. Tehát vannak  közöttünk azért olyanok, akik bátrabban válaszolnak erre a kérdésre,  mint majd most én fogok.
Én ugyanis még egyáltalán nem vagyok  bizonyos abban, hogy milyen lesz az a nyugvópont, ahova majd a világ  megérkezik, de talán nem is az a fontos, hogy pontosan ismerjük azt a  helyet, ahova megérkezünk, hanem hogy a saját reményeinket tisztázzuk,  hogy miben reménykedünk. És, ha valaki hajóra száll, még akkor is,  hogyha új földrészt vagy földrészeket akar felfedezni, akkor kell, hogy  rendelkezzen, valamiképpen legyen fogalma arról, honnan indul, hova akar  eljutni és milyen útvonalon. Az emberek általában egy térképet szoktak  használni, hogy kisegítsék magukat: erre helyezik rá az iránytűjüket, és  akkor el fognak találni, oda fognak találni, ahova jutni szeretnének.
Igen  ám, de mire megy egy régi idejétmúlt térképpel a hajós? És ma pontosan  ez a mi helyzetünk. Ha óriási földrengések, tengerrengések vannak,  szigetek tűnnek el, kontinensek törnek szét, vagy éppen csúsznak össze,  akkor nem az a kérdés, hogy merre tart a hajó, hanem hogy egyáltalán  merre vannak a szárazföldek. Ez az a kérdés, ami talán leginkább  foglalkoztat bennünket. Eddig is hajóztunk időnként nyílt tengereken is.  Időnként voltak navigációs hibák, mindenfajta áramlatok elsodortak  bennünket, de azt azért biztosan tudtuk, hol van a tenger, és hol vannak  a szárazföldek. Azonban ez már a múlté, új földrészek, szigetek  emelkednek fel, új zátonyok, új viharok jönnek velünk szembe, illetve  haladunk mi velük szembe, és a kikötők is új helyen találhatók, mint  korábban.
Vagyis, tisztelt Hölgyeim és Uraim, a feladat nem  kevesebb a gondolkodó magyarok számára, minthogy egy új térképet  szerkesszenek, hogy legyen mire rátenni saját értékrendjük iránytűjét.  Ahhoz, hogy az ember egy új térképet tudjon szerkeszteni, ahhoz  perspektíva szükséges. Ezért nem elegendő a mai magyar szokásos  belpolitikai dagonya, ha szabad így fogalmaznom, magasságából  tekintenünk az életünket, hanem fölé kell emelkednünk, el kell érnünk a  kellő magasságot, hogy meglegyen a perspektíva, hogy ezt az új térképet  meg tudjuk rajzolni.
Nos, tisztelt Hölgyeim és Uraim,  meggyőződésem, hogy nekünk legalábbis közép-európai léptékekben kell  gondolkodnunk, tehát ha felemelkednünk és kellő perspektívából nézünk  erre az átalakulófélben lévő világra, akkor az első dolog, ami a  szemünkbe ötlik, talán nem is csak a mi hazánk térképe lesz,  térképalapja, vagy formája lesz, hanem közép-európai körvonala lesz.  Ugyanis abban biztos vagyok, hogy akárhova is jut majd a világ a mostani  változások végén, a közép-európai térség jelentősége, fogalmazzunk úgy,  hogy radikálisan meg fog nőni. Az elmúlt, a rendszerváltás kezdetének  tekintett, ’90-től kezdődően számítható 18 évben Közép-Európa  jelentősége, bármennyire is szerettük volna ennek az ellenkezőjét  elérni, gondolni és hinni, inkább leértékelődött. Közép-Európa nem volt  más, mint azon országoknak a közössége, amely csatlakozni akar valahova.  Ezért igazából önmagában ez a vágy, ez a törekvés egy kicsit bennünket  leértékelt: ahova csatlakozni akarunk, ami nyilván jobb hely, mint ahol  mi vagyunk, azt meg felértékelte. Legyen szó transzatlanti méretekben, a  NATO-ra gondolva, a szabad világ nagy közösségéről vagy éppen az  Európai Unió területeiről.
Nos, tisztelt Hölgyeim és Uraim, a  kérdés most az, hogy ez a Közép-Európa mitől értékelődik fel, sikeres  lesz-e a XXI. században, meg tudja-e őrizni a függetlenségét és a  szabadságát, gazdasági és politikai értelemben egyaránt, mert a modern  világ, a változófélben lévő világ egyik legfontosabb jelensége, az új  térképünk egyik biztos pontja, hogy a függetlenség kérdése politikai és  gazdasági értelemben többé nem választható el egymástól. Ezt az egyszerű  magyar belpolitika nyelvén gázkérdésként szokták leírni, de mint a  szavaimból is kitűnik, azért ez ennél bonyolultabb, mélyebb,  elgondolkodtatóbb összefüggésről van itt szó.
Tisztelt Hölgyeim és  Uraim! Közép-Európa a visegrádi együttműködésben résztvevő országokban  szervezte meg magát 1990 után azzal a céllal, hogy az Európai Unióhoz  való csatlakozásban egymást segítsék a közép-európai államok. Ahogy  csatlakoztunk az Európai Unióhoz, ez a cél elenyészett. A visegrádi  együttműködés keretei ennek megfelelően bizonytalanodtak el, váltak  egyre homályosabbá, elmosódottabbakká. Azonban a dolog most úgy áll,  hogy a tőlünk keletre felemelkedő új világhatalmak vagy a világpolitika  új nehézsúlyú szereplői, versenyzői egy új helyzetbe hozták nemcsak  magukat, nemcsak a világot, hanem az egész közép-európai térséget. Itt  persze mindenki először Oroszországra gondol. Ez helyes, ez azt jelenti,  hogy az Önök életösztönei még a helyükön vannak, de távolabbra is kell  tekintetnünk, hiszen tőlünk keletre India, Kína felemelkedése is  legalább akkora kihívást intéz felénk, mint Oroszország felemelkedése,  mint erről majd szólni is fogok.
Martonyi János kérdése a  legfontosabb kérdés szerintem, amivel a polgári oldalnak ma szembe kell  néznie. János talán megengedi, hogy abból a kicsit testetlen  magasságból, ahogyan ő erről beszélt, a közöttünk folyó viták porába  rántsam le ezt a kérdést. Optimisták vagyunk-e? Most nem a magyarokról  beszélek, hanem, mi, gondolkodó polgári értelmiségiek vagy a szellem  emberei, optimistán nézünk-e arra a világra, amiben élünk. Ahogy  olvasom, figyelem, követem a polgári oldalon belül zajló, egyébként  rendkívül izgalmas, bár nem konfrontatív, de mégis egymással élesen  szembenálló írások folyamát – ez egy másik probléma, amiről nem itt kell  most beszélnünk, hogy a polgári világ különböző szellemi áramlatokat  foglal magába, és ezek ahelyett, hogy ezek időnként egymással  vitatkoznának, hiszen sok megvitatni valójuk van, úgy érzem, hogy attól  függően, melyik újságban jelennek meg az írások, elrepülnek, elfolynak,  elúsznak egymás mellett, holott időnként nem ártana szembefordulniuk  egymással, ez nem gyengítene bennünket meggyőződésem szerint, hanem  inkább erősítene.
De ahogy figyelem ezeket az önálló életet élő  szellemi folyamokat, azt látom, hogy azért van közöttünk - nyilván az  európai dekadencia életérzésének folytatásaképpen - egy olyan gondolat,  amely annak a szabadvilágnak a pusztulásával számol, amiben élünk. Mert  ahogy János is használta a kifejezést egy apokaliptikusi látomásokat  vázol elénk, hanyatló Rómát hozza történelmi analógiaként, nem bízik  abban, hogy az a nyugati világ, én ezt szabad világnak nevezem, amelyet  az elmúlt 300-400 évben elsősorban az Egyesült Államok felemelkedésével a  világ legerősebb rendjévé, társadalmi, politikai nemzeti rendjévé,  szövetségévé lehetett alakítani. Nem bízik abban, hogy ez túl tud élni,  és összeomlásokban – nem akarok senki megbántani – időnként forradalmi  jellegű érzésekkel is, ilyen húrokat is pengető látomásokban beszél a  világról, amiben élünk, és amely változik.
Na, most, ha ez így  van, akkor semmi okunk arra, hogy optimisták legyünk. Általában  civilizációs értelemben sincs okunk erre, közép-európai értelemben se,  és nemzeti értelemben se nagyon. Tehát merőben különbözik az ember,  mondjuk úgy, hogy a következő választásokra való készülődésének  lelkiállapota, hogy ilyen gyakorlati terminusokban is fogalmazzak. Ha  azt gondolja, hogy Magyarország képes arra, hogy helyes válaszokat  találjon a kihívásra, a körülöttünk recsegő-ropogó szabad nyugati világ  gerendái nem fognak ránk omlani és nem temetnek maguk alá bennünket,  mert ha ez így történik, akkor egészen más programokat kell készíteni,  mintha azt gondoljuk, persze recseg-ropog, de mindig recsegett-ropogott,  de képesek vagyunk kellő pillanatban, a kellő pontokon jó ácsmesterek  alkalmazásával a faszerkezetet, a tetőszerkezet megerősíteni. Én az  utóbbiak közé tartozom, tehát én osztom azt a véleményt, hogy a nyugati  világ gyakran szokott zsákutcás kitérőket tenni. Előfordul, hogy  túlzásokba esik, most például a szabad piac, a globális pénzügyi  rendszerek, a „piac mindent megold” neoliberális csapdáját nem tudta  elkerülni a mögöttünk hagyott 15-20 évben.
Tehát a nyugati  világnak számos, joggal, okkal bírálható, sőt bírálandó eleme van.  Időnként szemforgató is. Nem minden nemzet egyenes és becsületes  politikát folytat, különösen nem századokon keresztül. Mi is tudnánk  erről beszélni. Nem minden veszteség, ami bennünket ért, róható fel a  saját hibánk következményeként, mások is kellettek időnként ahhoz. Tehát  az embernek természetes igénye, hogy kritikus lehessen azzal a szabad  világgal szemben, amely azt állítja magáról, hogy a minden világok  legjobbika, vagy legalábbis a mi nyugatos karakterünknek leginkább  megfelelő berendezkedés, és én helyesnek tartom ezeket a kritikai  álláspontokat, különös tekintettel itt most azokra a kártételekre,  amelyeket valószínűleg globális méretekben okoztunk magunknak –  fölmelegedés, természetvédelem, környezetpusztulás, és így tovább –, de  én mégis azok közé tartozom, és a „merre halad a hajónk?” kérdésének  megválaszolása innentől kezdve kicsit inkább hitkérdés, mint racionális  elemzés kérdése.
Én abban hiszek, hogy úgy, ahogyan az elmúlt  300-400 évben, persze időnként iszonyatos árat fizetve, komoly  visszaesésekkel nehezítve a saját sorsát, de a nyugati világ mindig ki  tudta javítani, képes volt orvosolni, meg tudott újulni, meg tudta  újítani azokat a régi formákat, amelyek már nem bírták az új idők  nyomását, és a tartószerkezet már-már megroppant, de mindig  megerősítette, újraépítette és átalakította. Én tehát nem az elmúlt  300-400 évben a nyugati világ által kigondolt piacgazdaság, brutálisabb  nevén kapitalizmus, még brutálisabb nevén parlamentáris demokrácia  rendjének – ez is egy fontos kérdés a középszer és a demokrácia  összefüggése, ami a megújulást hátráltatni szokta inkább, de ez egy  másik előadás témája lehet –, tehát én azt hiszem, hogy ezek a  jelzőoszlopok, bóják, hogy stílszerű legyek, érvényesek a továbbiakban  is. A mi térképünkön ezek a jelzőbóják ott vannak, és szeretném, ha nem  is tűnnének el onnan. Én tehát amikor a világ változásáról, Közép-Európa  lehetőségeiről beszélek, akkor abból a hitpozícióból szólok erről, hogy  a nyugati világ képes lesz magát megújítani, hogyha egy ilyen  blikkfangos mondatban kellene ezt összefoglalnom, akkor én azok közé  tartozom, akik hisznek a XXI. században is.
 
Tisztelt Hölgyeim és  Uraim! Vissza Közép-Európához! Nem lehet nem észrevenni annak a  jelentőségét, hogy saját mozgásterét és érdekeit az Európai Unióhoz  tartozó, tőlünk nyugatabbra eső országok és a velünk egy régióban élő  közép-európai országok másképpen mérik fel. Tegyünk egy zárójeles,  gyakorlatiasabb vizek felé mutató kitérőt. Hogyan reagált a  nyugati-nyugati és a közép-nyugati világ az orosz-grúz válságra? A  grúzoktól elnézést kérünk, hogy nem találtunk ki még jobb nevet, ők nem  szeretik, ha így hívjuk őket. Talán Szent-György-földnek kellene, vagy  nem tudom pontosan hogy, szerintük ezt a Szovjetunió átalakulása hozta,  hogy ilyen csúnya névvel – grúzok – illetjük őket, de most az  egyszerűség kedvéért miután még nem állt át a mi rádiónk,  adóvevő-rendszerünk egy új szóra, most használjuk ezt a kifejezést.
Nézzék  meg a nyugati világ és a közép-európai világ reagálását. A nyugati  világ óvatos, távolságtartó volt, és az első gondolata az volt, vajon ez  milyen gazdasági érdekeit sérti vagy nem sérti. Az egész ügyet inkább  gazdasági kérdésnek tekintette. Így is reagált. Okosan egyébként,  diplomáciailag azt kell mondanom, hogy mestermunkát végezve, különösen a  francia elnök zseniális vonalvezetésének köszönhetően, a konfliktust  természetesen konszolidálva, illetve talán a megoldás felé terelve, de  összességében mégis a helyzetet magát, a konfliktust magát a saját  gazdasági érdekei szempontjából nézte. Hogyan reagáltak a közép-európai  nem-oroszbarát kormányok? Azonnal összejöttek az államfők, azonnal  telefont, levelet váltottak, és együtt elmentek Grúziába, Tbiliszibe. Mi  nem voltunk ott, szeretném jelezni.
Mondandóm lényege ugyanis az,  hogy Magyarország, ha helyesen méri fel, hogy merre tart a világ, akkor  egy felértékelődő közép-európai régióban találhatja meg a számításait,  politikai és gazdasági értelemben is, semmint egy különutas, a  közép-európai politikához képest különutas, oroszbarát, magát az orosz  érdekek alá rendelő politikai vonalvezetés szolgálja az érdekét. Ez  utóbbi ellentétes az érdekeinkkel, vagy legalábbis sokkal kevesebb  esélyt kínál, mint egy felértékelődő régióhoz való csatlakozás. Nem  vagyok orvos, de ha egy felemelkedő hatalom félperifériáján akarunk  elhelyezkedni, akkor csak ilyen vakbél-szerepre szorítkozik a mi  létezésünk értelme, amire biztos van valami szükség, mert egyébként nem  nőtt volna oda az ember szervezetébe, de olyan különösebb baj sem  történik, hogyha el kell onnan távolítani. Ez nem az a szerep, amit  szerintem egy ezeréves múlttal rendelkező, közép-európai kultúrnemzet  maga elé célul tűzhet ki. Appendixént ott fityegjen egy félperiféria  szerencsétlen nemzeteként. Inkább egy aktivista közép-európai  cselekvőképes, saját súlyának jelentőségével, felértékelődésének,  komolyságának tudatában lévő közép-európai közösséghez érdemes  csatlakoznia, illetve tartoznia.
Nos, tisztelt Hölgyeim és Uraim!  Ezek után vessünk egy pillantást Magyarország hajójára is. Jó irányba  halad-e az ország, az ország hajója ebben a pillanatban? Erős országgá  válunk-e? Ha ezen az úton haladunk tovább akkor képesek leszünk-e  megvédeni a szabadságunkat és függetlenségünket, és elfoglalni helyünket  az új európai architektúrában? Szerintem nem vállalunk nagy kockázatot,  ha egyetértünk a polgártársaink mintegy hetven-egynéhány százalékával,  amennyiben lehet hinni az efféle kutatásoknak, miszerint Magyarország  hajója ma rossz irányba halad.
A halad szót fontosnak tartom, bár  gyakran használjuk a saját beszélgetéseinkben is a sodródó vagy sodródik  kifejezést. Már tegnap is Matolcsy könyvének bemutatásakor fontosnak  tartottam elmondani, hogy a politikában a sodródás kifejezés csak szűk  korlátok között tűnik értelmes kifejezésnek. A vízen való lebegés képe  egy ország életének leírására aligha alkalmas, ugyanis a vízen lebegés  képe, vagyis a teljes tétlenség azért azt a reményt is nyitva tartja,  hogy kis szerencsével párosulva ez a lebegés még akár jól is végződhet,  és kedvező széljárással, ugyan próba szerencse alapon, de akár megfelelő  helyen is partot érhetünk.
Ez a politikában nem így van. A  politikában, amikor egy kormány nem cselekszik, akkor valójában az  ország nem sodródik. Ugyanis a nem cselekvés pontosan olyan, mint egy  rossz döntés: nincs közte különbség. A politikában, a  gazdaságpolitikában az a szabály, hogy ami nem emelkedik, az aláhull,  ami nem nő, az csökken, vagyis a meg nem hozott döntések azonos értékűek  a rossz döntésekkel. Az igaz, hogy a kormány nem csinál semmit,  különösen nem kormányoz, tétlenkedik, nem hoz döntéseket, de ez  valójában nem sodródást eredményez, hanem egy rossz irányba tartó  haladást eredményez. Ezért a sodródás helyett talán inkább a rossz  irányba haladás kifejezés tűnik indokoltnak. 
 
Tisztelt Hölgyeim  és Uraim! Az előbb elmondott világjelenségek, Oroszország felemelkedése,  Kína, India, hogy általában a nemzetközi pénzügyi rendszer által  kiépített globális gazdaságban az erőforrások áramlásának iránya  megváltozott. A globalizációnak mondott nemzetköziesedésnek a  haszonélvezői eddig a nyugati világ. Erőforrásokat tudott bevonni az  Egyesült Államok meg az Európai Unió is a világ más részeiről a saját  gazdaságába. Ez a folyamat most megfordult, most a felemelkedő ázsiai  országok vonnak el erőforrásokat láthatóan tőlünk, részben ennek is  következménye, persze az emberi butaságon kívül az a most lelepleződő  pénzügyi káosz, aminek tanúi lehetünk. Megforduló szempontok, érdekek a  globalizációban, pénzügyi válság, recsegő-ropogó hitelpénzvilág,  felemelkedő Oroszország, izmosodó Kína, és még inkább megizmosodó India a  láthatáron.
Minden ország Európában, ahol módom volt eddig  megfordulni az utóbbi időben, készül erre az új világra. Határozott  tervei vannak arra, hogy itt és most mit kell tennie, hogy mi a francia,  mi a német, vagy mi az olasz érdek. Keresik, kutatják a választ erre a  kérdésre, meghatározzák az érdekeiket, és ennek megfelelően cselekednek.  Forgatókönyveket készítenek elő, ezeket vitatják, utána döntéseket  hoznak, megvédik magukat, illetve alkalmazkodnak ehhez az új világhoz.  Mindenhol ez történik Európában, leszámítva egy boldog országot, ahol  nem idegesítik magukat a hatalmon lévők ilyen kérdésekkel, hanem nem  tesznek semmit, illetve amit tesznek, az nem más, mint tizenkilenc  ostoba kampány után indítanak egy huszadik ostoba kampányt. Ez a  válasza: „beindultunk”. Ennyi a válasza Magyarországnak a megváltozó  világra. Az, hogy valami a huszadik, nem teszi okosabbá. Idézzük fel!  „Stabil és nagy a jólét”. A pannon puma szökdécsel, vagy mit csinál egy  puma, tehát itt van közöttünk Kóka János képében. „Bennünket irigyel a  nyugati világ”, ugye. „Húzzunk bele”, és most „beindultunk”. Tizenkilenc  ostobaság után a huszadik. Ez, amit ma Magyarország sorsáért  felelősséget viselő elit, kormányzati politikai elit mondani tud a  számunkra, miközben a világ, ahogy azt az előbb leírtam, teljes  újrarendeződés állapotában van. 
 
Nos, Tisztelt Hölgyeim és  Uraim! Magyarországot leginkább az a veszély fenyegeti, hogy igazi  komoly válaszok helyett a jövőért felelősséget viselő politikai  magatartás helyett ez a bugyuta, ostoba, csak a kommunikációra  összpontosító kormányzati magatartás állandósul az előttünk álló  hónapokban. A régi lemez, papagájszerű önismétlések, amiben a  legborzasztóbb tulajdonképpen az, hogy amikor látjuk ezeket a  propagandafogásokat, akkor érezzük, hogy akik mondják, azok sem hisznek  benne, mert ők is pontosan tudják, hogy akiknek mondják, azok már egy  szavukat se hiszik el. Ebből érthető meg, tisztelt Hölgyeim és Uraim,  hogy ismét egy régebbi képet idézzek ide, miért terjeng ilyen égett szag  a magyar közéleten.
Ha az ember nemcsak a szemével, hanem más  érzékszerveivel is le akarja írni, meg akarja érteni a magyar politikai  életet, akkor a saját életéből keres példákat az én mai  helyzetértékelésemmel hasonlóságot leginkább azok a reggeli pillanatok  mutatnak, amikor felkelek, elindulok a konyha felé, beleszagolok a  levegőbe, és tudom, hogy ma már kávét nem fogok kapni. Merthogy a  kávéfőző bizony kiégett. Ez az égett szag, ami azt mutatja, hogy a  magyar közélet nem tud megújulni, hogy azok, akik hatalmon vannak, egy  épkézláb ötlettel sem rendelkeznek: csak propagandaválaszaik vannak.
Ez  mind arra utal, hogy az a baloldali, vagy magát annak nevező hatalmi  konglomerátum, amely létrejött, majd túlélte a rendszerváltás nehéz  pillanatait, abban jött létre, és utána túl is élte, most ez kiégett.  Azt kell mondanom, hogy ez egy garnitúra, amely lényegében elvesztette a  képességét arra, hogy a magyar nép előtt álló kérdésekre válaszokat  tudjon adni. Kimerültek a szellemi tartalékaik, kifulladtak, kiüresedtek  az érveik, kifáradtak a szövetségeik, elpuffantak a jelmondataik,  szerintem belefáradtak a saját kormányzásukba, kudarcaikba és  hazugságaikba, saját belső vitáikba, talán meg is csömörlöttek azoktól.  Utálnak mindent és mindenkit. Az országot, egymást, bennünket, talán még  kicsit saját magukat is. Na ez az a szag, amit az ember a kávé  reménytelenségében szokott reggelente felismerni, vagy ha úgy tetszik,  hogy egy érthető politikai példát hozzak, mint a régi BKV-buszok,  amelyek ugye az elmúlt években sorra-sorra kiégtek, hiába kapták meg a  gyújtást, csak zörögtek, zörögtek...
Gazdaságunk gyengül, a  népesség fogy, az egészségünk romlik, a társadalmi tőkénk zsugorodik, a  kilátásaink napról napra romlanak, és az emberek nem egyszerűen  rosszkedvűek vagy pesszimisták, hanem egyre több emberben fogy el a hit  meg a remény, hogy ez másképpen is lehet, hogy a saját életét a mai  világhoz idomítva, hogy berendezkedjen az ebben a világban való  létezésre. Ahelyett, hogy hinne abban, hogy még egyszer érdemes  nekilendülni, összefogni, kimozdítani Magyarországot ebből a helyzetből.
Nos, tisztelt Hölgyeim és Uraim! Rossz irányba haladunk tehát,  de jó hír, hogy eközben mindenki érzi, hogy ez most már nem fog olyan  soká tartani, mert mindazok, akik nem törődnek bele ebbe a helyzetbe,  azt is látják, hogy ezek a változások, amelyekről az előbb beszéltem,  amelyek ugyan kívül vannak az országon, legyen az klimatikus változás,  legyen világpolitikai vagy világgazdasági. Ezek előbb-utóbb új korszakot  hoznak, és lehetetlen, hogy Magyarország ne lépjen be ebbe az új  korszakba. Tehát ott van az emberek fejében, hogy új korszak jön a  világban, és új korszak jön Magyarországon is. Ezt leginkább mi  szimbolizáljuk; azt hiszem, ennek minden kockázatával, esélyével és  reményével egyetemben, és egyre több gondolkodó ember fordítja a fejét  abba az irányba, hogy megértse, vajon neki személyesen jót hoz-e majd ez  az új korszak a világban, jót hoz-e neki személyesen az új korszak a  magyar politikában, ha úgy tetszik, mi jó korszakot hozunk-e az ő  számára.
 
Nos, Tisztelt Hölgyeim és Uraim! Ahhoz, hogy meg tudjuk  válaszolni ezeknek az embereknek a kérdéseit, vagyis, hogy egy újabb  polgári korszak a magyar politikában az jót hoz-e a számukra, ahhoz  azonosítanunk kell a most változó világban azokat a pontokat, amelyeket  mi nemzeti érdeknek tekintünk, és amit a munkánkkal szolgálni  szeretnénk. Tehát, ha megengedik, most mondanék néhány szót arról, hogy  ebben a világban megváltozó új világban szerintem mik a legfontosabb  nemzeti érdekek, amelyeket a polgári oldal a maga és az ország számára  azonosíthat, és amit érdemes minden erejét megfeszítve szolgálnia.
Hadd  beszéljek először a szabad választásról! Ami alatt nem egyszerűen a  demokráciát értem mindösszesen. Az is fontos. Itt is van tennivalónk,  mondhatnám helyreállítási munkák várnak ránk. Hiszen az nem szabad  választás, amikor az ember szabadon megválaszthatja ugyan a parlamenti  képviselőit, de a parlamenti képviselői semmilyen ellenőrzési jogot nem  képesek gyakorolni a kormány működésén, az elszabadul a parlamentáris  kötelékek alól, illetve azoktól. Magyarországon ma ez a helyzet. Hát  hogy fordulhat elő egy országban az, hogy miközben a parlament  hozzákezd, sőt már kötésig gyalogol a zárszámadási törvény  napirendjében, tárgyalásában, aközben a Statisztikai Hivatal, amit nem  neveznék azért ellenzéki intézménynek, különösen az ott lezajlott  személyi változások fényében, amelyek 2002 után történtek, mégis ez a  Statisztikai Hivatal közli, hogy nem stimmelnek a számok, és 450  milliárd forint hollétéről nem tudunk. Négyszázötven milliárd forint  hollétéről nem tudunk. Miközben a konvergencia, az Európai Unió számára  bemutatott gazdasági programban azt vállalta a kormány, hogy 250  milliárd forintot von ki az egészségügyből, ehhez képest érdemes  gondolkodnunk erről a 450 milliárd forintról. Ez majdnem kétszer akkora  összeg, mint amit az elmúlt években a kormány valamilyen külső  elvárásokra hivatkozva, meg a saját refrom-fantazmagóriáitól vezettetve  elvett az egészségügytől, és az összeomlás szélére vagy azon túl is  lökte a magyar egészségügyi intézményeket vagy azoknak legalábbis egy  részét. Tehát a szabad választás mint nemzeti érdek megköveteli, hogy a  demokrácia intézményrendszerét helyreállítsuk. Ennek a részleteivel  most, ha megengedik, nem foglalkoznék.
De a szabad választás azt  is megköveteli, azt is beleértve ebbe a kifejezésbe, hogy egy nagy  globális összefüggésekben leadandó voks is vár ránk, ugyanis a  felemelkedő, nem nyugatias gazdasági és társadalmi rendszerek, mint  amilyen Kína, Oroszország lehet, hogy sikeresebbek lesznek, mint  amilyennek mi tűnünk ebben a pillanatban, Hogy az európai ember fejében  az a gondolat megszületett, és azt hiszem, hogy élénken él, miszerint, a  demokrácia nemcsak azért jó, mert szabad világot teremt, hanem mert a  demokrácia közben azt is bebizonyította, hogy ez az az a politikai  rendszer, amelyik gazdaságilag a legnagyobb sikerekre képes. Részben a  legnagyobb jólétet tudja adni az emberek számára, részben a  civilizációsan kutatás-fejlesztés, mérnöki teljesítmények, űrkutatás,  sorolhatnám az egyre táguló planetáris irányú dimenziókat, ezekben az  összefüggésekben, és ez teljesít a legjobban.
És most komoly hívás  áll előttünk, ugyanis senki sem tudja megmondani, hogy vajon az az  autoriter politikai rendszer, amely a kínai berendezkedés alapját adja,  vajon gazdasági rendszer szempontjából nem válik-e sikeresebbé, mint a  mi nyugati világunk. Vagy hogy lesz ez Oroszországgal? Indiáról talán  egy kicsit más összefüggésben gondolkodni kell. Tehát nekünk a szabad  választás tekintetében egy minden korábbinál nehezebb döntést is meg  kell hoznunk. Ragaszkodnunk kell azokhoz az eszményekhez, nyugati  eszményekhez, szabadpiaci gazdasághoz, politikai pluralizmushoz,  amelynek a keretei között eddig éltük az életünket?
Tisztelt  Hölgyeim és Uraim! Azt gondolom, hogy Magyarországnak érdemes  ragaszkodni ezekhez az értékekhez, mint erről már beszéltem. Egy ilyen  keleties típusú társadalmi berendezkedéssel világméretekben is  hatékonyság szempontjából fel kell venni a versenyt, át kell alakítani a  gazdasági rendszereinket, okosabban kell használni az erőforrásainkat,  sokkal többet kell költenünk a verseny érdekében, a verseny sikeres  megvívása érdekében kutatásra, oktatásra, fejlesztésre, általában az  emberi tőkére, mert a verseny, amelyben állunk, illetve amely kihívott  bennünket, ebben a versenyben a végső pontokat, találatokat és győzelmet  az emberi minőség jelenti majd. És nem állíthatjuk, hogy a nyugati  világ kellő súllyal és öntudattal rendelkezne e tekintetben,  butaságokra, felesleges dolgokra ma sokkal többet áldoz, költ, veszít  el, pocsékol el, ahelyett, hogy az emberi humán tőkébe, egészségbe,  oktatásba, tudományba, kutatásra, fejlesztésre fordítaná erőforrásainak  nagyobb részét.
A szabad választás után a másik fontos nemzeti  érdek, a szociális egyensúly. Itt most nem arról szeretnék beszélni,  hogy egy társadalmon belül is kell lennie valamifajta egyensúlynak a  gazdagok és szegények aránya tekintetében. Nem arról akarok beszélni,  hogy a leggazdagabb tizede a magyar társadalomnak kilencszer több  jövedelemmel gazdálkodik, mint a legszegényebb tizede, ami a felmérések  szerint most már meghaladja messze az európai átlagot. Erről is  beszélhetnénk: a társadalmi igazságosságról, de én ezt meghagynám  másoknak, akik ennek inkább értői. Én arról a politikai szociális  egyensúlykövetelményről beszélnék, ami a családokon belül létezik.
Tehát  bátran mondjuk ki, hogy az egyik legfontosabb nemzeti érdek, hogy a  családok, az individuumok, úgy érezhessék, hogy egy olyan világban  élnek, ahol a létfenntartásuk biztonságban van. Nem fordulhat elő, hogy a  kiadásaik meghaladják a munkával megkereshető jövedelmüket. Ez nem  fordulhat elő. Magyarország ez nemcsak előfordul, hanem lassan  általánossá válik, és az emberek hitelekkel próbálják áthidalni ezt a  különbséget, abban reménykedve, hogy majd változik a világ, talán jön  egy polgári kormány, és majd ismét maguk alá tudják húzni a lábaikat,  újra talpra tudnak állni, a korábban a nehézségek áthidalására vállalt  terheket is ki tudják fizetni, és helyreáll a saját személyes  családi-szociális egyensúlyuk. Garantált létbiztonság.
Annak az  érzésnek a fenntartása, és a szociális egyensúlyhoz tartozik, az  individuális szociális egyensúlyhoz, hogyha baj ér, ha megbetegszem,  akkor nekem esélyem van arra, hogy megfelelő időben megfelelő kezelést  kapjak, és visszanyerhessem az egészségemet, illetve berendezhetem úgy a  mindennapi életemet, hogy ne betegedjek meg, vagy ennek a kockázatát  legalábbis a lehető legkisebbre szoríthassam vissza. Ez is része a  személyes szociális egyensúlynak.
És hasonlóképpen, különösen a  világ változási irányait figyelembe véve a szociális egyensúly  gondolatához, értékéhez tartozik az is, hogy az ember úgy érezze, hogy  nyitva vannak előtte az oktatásnak és az iskolának azok a kapui,  amelyeken, ha belép olyan tudással vértezheti fel magát, hogy helyt  tudjon állni a mindennapi létfenntartásért, megélhetésért, előrejutásért  folytatott küzdelemben. És ezek a kapuk nem bezáródnak előttük, legyen  szó tandíjról, kisiskolák bezárásáról, és így tovább. Az a helyzet, hogy  ma Magyarország ezt a személyes szociális egyensúlyt az emberek számára  nem tudja biztosítani. Ezért az egyik legfontosabb nemzeti érdekünk a  jövőt illetően, hogy ezt a szociális egyensúlyt helyreállíthassuk.
A  harmadik nemzeti érdek, amelyet a változó világban érdemes  sziklaszirt-szilárdsággal megfogalmaznunk, az a vállalkozó magyarok  számának gyarapítása. Most nem a vállalkozókról beszélek, mármint az  üzleti életben vállalkozókról, hanem a vállalkozó magyarokról. Hogy  pontosan megértsük ennek a gondolatnak a mélységét, ahhoz azt a kiinduló  gondolatot kell rögzítenünk, hogy a magyar gazdaságot soha az előttünk  álló évtizedekben a magyar állam felemelni nem tudja. Tehát ha valaki  azt reméli, hogy a magyar gazdaság bajait a magyar állam fogja  orvosolni, akkor szerintem vészesen téved. A magyar gazdaság bajait a  vállalkozó szellemű magyarok fogják orvosolni, nemcsak a vállalkozók,  hanem azok az emberek, akik valamire vállalkoznak. Az államnak se pénze,  se képessége nincs arra, hogy a gazdasági válságot legyűrje:  lehetőséget tud teremteni a vállalkozó szellemű embereknek, hogy ők a  munkájuk meg a tehetségük kibontakoztatása révén felemeljék az országot.  Csak erre vállalkozhatnak. És ezért a vállalkozó magyarok számának  növekedése az nemzeti érdek.
Értem persze ez alatt azokat, akik  pénzügyileg is vállalkoznak. Értem azokat, akik mondjuk, családra  vállalkoznak, vagy akik tanulásra vállalkoznak, vagy akik arra  vállalkoznak, hogy kultúráltabbá, műveltebbé tegyék magukat. Szóval  mindenki, aki vállalkozik valamire, aminek értéke, súlya van, őket mind a  vállalkozó magyarok gondolatkörébe sorolom, és az ő számuk, arányuk a  társadalmon belül az, ami eldönti, hogy a gazdasági válságból  Magyarországot ki lehet-e emelni. Ebből a tespedtségből, ebből a  sorvadásból ki tud-e lábalni a magyar nemzet, vagy pedig továbbra is ez a  féreg rágja meg az életfánkat. Ez az egyik legfontosabb kulcskérdés,  ezért a gazdaságpolitikánkat nekünk nem makrogazdasági összefüggésekben  kell megfogalmazni: hiány, infláció, miegyebek, ez is nagyon fontos, de  ez egy másik dimenzió, mint nekünk gondolkodnunk kell. Nekünk a  vállalkozó lelkű, reménykedő, a jövő felé hittel, tervekkel forduló  magyarok számának gyarapításában érdemes a megoldást keresnünk és  látnunk. Szellem, tettrekészség, alkotókedv és tudás.  Ezért nemzeti  érdek, hogy olyan politika legyen Magyarországon, amely minden embert  megbecsül, aki valamilyen materiális vagy szellemi értéket akar  létrehozni az életével és a munkájával.
A választás szabadsága, a  szociális egyensúly, vállalkozó magyarok.
A negyedik új nemzeti  érdek, amit érdemes megfogalmaznunk, azt engedjék meg, hogy úgy  formulázzam, hogy a védelem joga. Mióta az ember úgy döntött, hogy  államilag szervezett közösségben éli az életét, azóta ez a követelés  jelen van: a védelem joga. Azért tartunk fenn egy államszervezetet, hogy  megvédjen bennünket, és nekünk jogunk van ehhez a védelemhez, hogy  megvédje a fizikai biztonságunkat. Hogy megvédje a tulajdonunkat, hogy  megvédje a szeretteink fizikai és anyagi biztonságát. Tehát azt  gondolom, hogy többről van itt szó, mint egyszerűen a közrendről meg a  közbiztonságról, amit egy állam hol jobban, hol rosszabbul nyújt.
Arról  van szó, hogy az állam tartozik nekünk, hogy garantálja a védelemhez  fűződő jogainkat. A mai magyar állam horribile dictu az európai államok  tekintélyes része bizony gyenge érdemjegyet kap, ha e szempontból  értékeljük teljesítményüket. A magyar különösen. A magyar állam  lényegében szétesett. Azok az intézmények, amelyeknek az a dolguk, hogy a  védelem jogát számunkra garantálják, azok megszűntek létezni. Még az  adóhivatal is a védelem jogát kellene, hogy garantálja, hiszen az  adóhivatal arra van, ha rendesen bevallom az adómat, akkor én semmifajta  állami vegzatúrának nem lehetek kitéve. Mi azt gondoljuk, hogy az  adóhivatal arra való, hogy felhajtja az adócsalókat. Jellemző ránk. Nem,  az adóhivatal az arra való, hogy először is meghatározza azok körét,  akik becsületes emberek, akiket nem kell vegzálni. Átlátható, világos  szabályok, és csak kizárólag gyanú esetén bizonyos polgárokkal szembeni  eljárások megindítása. Ma nem ez történik. Az adóhivatal nem véd  bennünket, az elsőszámú közellenség, minden családi vasárnapi ebéd  mellett. A rántott hús mellett az adóhivatalt szolgálják fel fő  fogásként a vasárnapi beszélgetéseknél. Teljesen érthető módon. De  ugyanígy állunk a fizikai biztonság tekintetében, ha a rendőrséget  figyeljük. Tévednek azok az emberek, akik azt gondolják, hogy az utcán  megmutatkozó erőszak budapesti jelenség. Persze, a vidéki kiadása más.  Nem bloggerek, ugye, a vidéki elkövetők. Azok nem bloggerek, és amikor  végigmennek az utcán, akkor nem radikális jobboldalnak hívják őket, de  kétségkívül veszélyeztetik az ott élők mindennapi biztonságát. Se  körzeti megbízott, se kirendeltség, sehol az állam, sehol a törvény,  sehol a védelem jogát garantáló állami intézmények. Elszabadult a pokol.  Örüljünk, hogy még csak ennyire. És minél hamarabb lesz politikai  változás, és minél hamarabb jön egy kormány, amely nemzeti érdeknek  tekinti a védelem jogát, annál hamarabb tudjuk megfékezni ezeket a  jelenségeket Budapest utcáin, meg a Budapesttől legtávolabb eső vidéki  falvainkban.
Tisztelt Hölgyeim és Uraim! Ez a védelem joga. És  végezetül én értéknek tekintem a ma még meglévő tulajdont is. A  köztulajdont, amelyet szintén védeni kell. Az államnak a XXI. században  nemcsak a fizikai védelmet kell tudnia garantálni, hanem a világ nagy  változásaival, esetleges megrendülés erejű változásaival szembeni  védelmet is. Ez azt jelenti, hogy bizonyos dolgokról nem mondhatunk le.  Föld meg a víz az nem eladó. Ez egy olyan tétel, amit ki kell mondanunk:  a föld és a víz nem eladó, valamint a modern világban nélkülözhetetlen  energia eljuttatásához szükséges eszközök, amit politikai bikkfanyelven  Magyar Villamos Műveknek meg MAVIR Rt.-nek mondanak, de valójában az a  mi mindennapi villanygyújtásunknak a politikai szinonimája. Ezek szintén  nem eladók. Az ellátás bizonyos szintjének garantálása állami  kötelezettség.
Nos, Tisztelt Hölgyeim és Uraim! Tehát védelem  joga, tulajdon joga, szociális egyensúly, választás szabadság,  vállalkozó magyarok, ezek azok az értékek és nemzeti érdekek, amelyeket  védenünk kellene az előttünk álló évtizedekben. Utolsó kérdés, amihez  eljutottunk, merre vigyük a mi hajónkat? Szándékosan nem azt a  kifejezést használom, ami a címben szerepel, hogy merre halad a hajónk,  mert a polgári oldal hajója nem halad semerre se, hanem mi visszük. Arra  fordul, amerre fordítjuk, és olyan gyorsan megy, amilyen sebesen húzzuk  az evezőlapátokat. A helyes kérdés, tehát úgy hangzik, hogy "Merre  vigyük a hajónkat"? Ehhez persze kell egy optimista életszemlélet, mert  akkor azt jelenti, hogy arra fog menni, amerre vinni akarjuk.
Én  ebben a meggyőződésemben az elmúlt tízegynéhány évben megerősödtem: a  polgári oldal természetesen rendelkezik tekintélytisztelettel,  természetesen vannak életösztönei, és pontosan tudja, hogy az életben  bizonyos hierarchiáknak az elfogadottsága megkerülhetetlen és fontos, de  rendelkezik szellemi szabadsággal, megújulással és belső demokratikus  kultúrával, belső vitakultúrával, és ez a polgári oldal mindig maga  határozta meg, hogy merre, milyen irányba vigye a saját hajóját. Ez egy  olyan képesség, amelynek létezését megtapasztalhattuk, és amely felől jó  reményeket táplálhatunk a jövőben is.
Tisztelt Hölgyeim és  Uraim! Tehát a polgári és a nemzeti gondolat megerősítése az irány,  amely felé vinni kell a hajónkat. A nemzetközi széljárás ma kedvezőbb,  mint korábban. Vagy azért adjunk a pesszimizmusnak is valami tízórait  ma: kevésbé kedvezőtlen, mint amilyen szokott, vagy mint amilyen  lehetne. A ’90-es évek elejétől kezdve a nemzeti és a polgári gondolat  megerősödése előtt nemcsak belföldi, hanem külföldi akadályok is  tornyosultak. És most nem egyszerűen külföldi hatalmakra kell  gondolnunk, bár ezek is tornyosultak szépen, nagy árnyékokat is vetettek  ránk, hanem inkább egy nemzetközi közgondolkodásról szeretnék beszélni,  egy szellemi természetű dologról, és nem hatalomról, meg államról. Még  az okokat sem kutatom, mert messzire vezetne ez is. Általában egy-egy  szellemi divatirányzat kialakulásához jó és rossz szándék, zsenialitás  és ostobaság egyaránt szükséges.
Ezeknek a külön válogatása,  méltányos megítélése nem kis feladat, messze meghaladná a mondandóm  időbeli kereteit. De kétségkívül igaz, hogy a ’90-es évek elejétől  kezdődően a bennünket körülvevő világ arra a változásra, amelyen mi  átmentünk, arra a korszakra, amelyet megéltünk, rossz szemüvegeken  keresztül tekintett. Korábban ebből a világból a kommunizmus és a  Szovjetunió terjeszkedésének veszedelmét olvasták ki. Egy új világ  megértéséhez nemcsak azt kell megtudnunk, milyen új lehetőségeket  tartalmaz, meg új értékeket hoz felszínre, milyen veszélyeket hoz  magával, ezt is mérlegelni szokták államok, politikusok, már hogyha  felelősségteljesen gondolkodnak. Erre a kérdésre a ’90-es évek után azt a  választ adta a nyugati világ, hogy itt a második világháborút megelőző  diktatórikus ordasnak mondható eszmék föltámadása jelenti az igazi  veszélyt. Kevés mentséget tudok felhozni erre az ostobaságra, talán a  balkáni háború karaktere lehet egy ilyen mentség, de mint mondtam, ebbe  ne süllyedjünk el. Ez a lápvilág ne rántson le bennünket.
De  kétségkívül igaz, hogy miközben a magukat, úgymond, megreformáló,  nyugatossá váló, baloldali diktatúra örököseit tárt karokkal fogadták  mindenhol, aközben nagyítóval vizsgálták a polgári, nemzeti gondolat és  érzésvilág kérdéskör képviselőit, hogy vajon nem hoznak-e magukkal  valamit a negyven-ötven, ki tudja, hány évvel ezelőtti múltból. A  felvetés önmagában is nevetséges. De attól, hogy valami nevetséges, még  bizony vaspáncélként tudja szorítani az ember tüdejét. Hiszen  nyilvánvaló, hogy egy néhány évig élt, mondjuk Magyarország vagy  Közép-Európa esetében, néhány évig élt diktatúra maradványai 50-60 évvel  később nem jelenthetnek azonos értékű veszélyt, mint egy éppen most  elmúlt, 45 évig egyfolytában regnáló diktatúra maradványai. De a nyugati  világ ezt a gondolatot nem tudta befogadni.
Legyünk önkritikusak:  mi nem voltunk elég meggyőzőek, a világ szellemi divatáramlatai nem  ebbe az irányba mutattak, tőlünk független áramlatai, a lényeg ez, hogy a  polgári-nemzeti gondolatot gyanúval fogadta a nyugati világ. És ezt  mindannyian megtapasztalhattuk a bőrünkön. Kellett hozzá erő, lelkierő,  életkedv, derű, meg optimizmus, hogy az ember ennek ellenére ne gyűlölje  meg őket, hanem azt lássa bennük, amik. Mert mégiscsak annak a szabad  világnak a megteremtőit és fenntartóit, amilyen szabad világot mi is  szeretnénk, persze az ő hibájukat elkerülve, tehát az ő világuknál  valamivel jobbat a magunk számára felépíteni. Ehhez azért kellett  lelkierő. Ha valaki, akkor én, most nem ezért jöttünk össze, de tudnék  érzelgősen és hosszan beszélni önöknek. Sok üveg vörösbor bánta ezt,  hogy az ember ebben a lelki kondícióban tudja magát tartani, de végül is  a polgári, nemzeti gondolatkör képviselőiként sikerült ez.
Dacára  ennek az iszonyatos nyomásnak, ma úgy érkezünk el a XXI. század első  évtizedének a végére, hogy a polgári-nemzeti erők úgy gondolják, hogy  van értelme a nemzetközi színpadon, a nemzetközi politika világában is  újra és újra megmutatni magukat, az eszméiket. Van értelme az Európai  Néppárthoz tartozni, ott alelnöki munkát vállalni, van értelme a civil  szervezeteinknek, nyugdíjas- és ifjúsági szervezeteinknek, a világ ezen  részéhez, a politikai világ ezen részéhez vagy efelé tájékozódni, ezek  mindig értelmes dolgok maradtak a számunkra, és ezt szerintem azért egy  kicsit veregessük meg a magunk vállát. Kellő mértéktartással ugyan, meg  szerénységgel, de azért ezt a lelkierőt azért legalább nevezzük a nevén,  ismerjük el, hogy ez működött.
Most tehát, tisztelt Hölgyeim és  Uraim, a polgári-nemzeti gondolat megerősödésének nemzetközi környezete  számunkra előnyösen változott. Világos az oka mindennek. Ugye a  kommunizmus, vagy, ugye, ezekkel a szavakkal és definíciókkal mindig  bajban vagyunk, az egypártrendszer politikai öröksége kevésbé tűnt  veszélyesnek a nyugati világ számára egész addig, amíg külső támaszra  ezek a maradványok nem lelhettek. De most, hogy Oroszország  felemelkedett és kiderült, hogy ezeknek a maradványoknak van  világstratégiai jelentőségük, tehát nem véletlenül az az oroszbarát,  aki. Nem véletlen, hogy azok a hálózatok élednek fel, amik. Nem  véletlen, hogy KGB-végzettségű ember áll a magyar titkosszolgálatok  élén, nem véletlen, hogy a magyar titkosszolgálatok nyakig másznak bele a  magyar politikai hatalmi játszmákba. Ezek nem véletlen dolgok, és  nemcsak Magyarországon ismert dolgok. Ezek történelmi, nem mondom, hogy  szükségszerűségek, de korábban is nagy valószínűséggel egy külső erő  felemelkedése esetén bekövetkező folyamatokként voltak láthatók. Mi ezt  mindig mondtuk is, csak miután ez a külső támasz nem emelkedett fel, nem  tűnt elég nagynak, nem tűnt elég életerősnek, inkább legyintettek ránk,  és azt gondolták, hogy mi a múltban élünk. Régi harcot vívunk a  jelenben, holott mi a jövő harcát vívtuk egyébként már a múltban is, de  most ezt tegyük zárójelbe.
Nos, Tisztelt Hölgyeim és Uraim! Tehát  azt gondolom, hogy a polgári-nemzeti gondolat megerősödésének a  nemzetközi szellemi feltételei kedvezőbbek, mint korábban valaha.  Ráadásul magunkról is csak csupa jót mondhatunk. Ami nem ezt jelenti,  hogy a tökéletesedésnek elértük volna a legmagasabb fokát, mert erről  nincsen szó. A mérce, tudják, azt segít. Tehát a polgári-nemzeti oldal  magáról csupa jót mondhat, és a mondatot úgy kell folytatnom, ha a  baloldal állapotával veti magát össze. Mert természetesen a jobbá válás  és a megnemesedés perspektívája még iszonyatosak előttünk, szinte  beláthatatlanok, tennivalónk éppen akad bőven nap mint nap. De ha  összevetjük politikai értelemben a baloldali konglomerátum jelentését,  ígéretét, lehetőségeit a magyar jövő számára meg mindazt, amit mi  vagyunk képesek nyújtani, csak a legoptimistább és a legeltökéltebb  hangon szólalhatunk meg.
Mert, mint említettem, egy teljesen  kiégett, szellemi és politikai értelemben kiégett baloldallal szemben  itt van egy friss, tetterős és ambiciózus, használjuk most a kifejezést,  jobboldal: polgári-nemzeti oldal. Akinek mindig is voltak tervei,  amikor kormányon is voltak. Sok mindennel lehet vádolni a mi  kormányunkat, de szellemtelenséggel talán a legkevésbé, ha valakik  vezettek be újításokat, hoztak be új szempontokat, akkor bátran  mondhatjuk, hogy mi azok voltunk. Nem a szövegben, mert lehet, hogy mi  nem vagyunk olyan tehetséges amatőr színészek, mint mások, de a  gyakorlati életben igenis: a gyerekek utáni adókedvezménytől kezdve a  Széchenyi-terven át a nemzet újraegyesítésén keresztül igenis nagyon  gyakorlatias újításokat, innovációkat dolgoztunk ki és vezettünk be.  Tehát már korábban is voltak eszméink és terveink, de az elmúlt években  rendszeresen mondtuk, mit kellene másképpen tenni ahelyett, ami  történik.
Tele vagyunk tehát a helyzetre vonatkozó világos  elemzésekkel, gondolatokkal, és a helyzet megoldása érdekében kigondolt  tervekkel. A jobboldalt feszíti a tettvágy. Ambícióink vannak, az ország  bajainak orvoslása tekintetében komoly ambícióink vannak, és nem  akarjuk eltitkolni, hogy szeretnénk természetesen a polgári-nemzeti  gondolat képviselői szeretnék, ha az ország bizalmát kiérdemelné, és  ezeket a válságkezelő ambíciókat az ország mai helyzetének  megjobbításáért mozgósítható energiákat sikerülne végre kiadni  magunkból, felszínre hozni és cselekedni. A mai magyar polgári-nemzeti  gondolatkört képviselő politikai közösség tetterős, életerős, a derűjét  nem vesztette el, és cselekedni akar. Készen áll, nemcsak úgy általában  hisz a XXI. században, hanem hisz a XXI. századi Magyarországban is.
Tisztelt  Hölgyeim és Uraim! És ez, amikor arra a kérdésre keressük a választ,  hogy merre vigyük a hajónkat, világos iránytűt jelent. Azt is  mondhatnám, hogy a polgári-nemzeti oldal azért van akcióképes,  tettrekész, az országot szolgálni akaró, jó szellemi állapotban, mert  egy nagyon fontos összefüggést nemcsak megértett, hanem átmentett még a  régi polgári tradíciókból is. De aztán ezt meg is erősítette. Ha ezt  ilyen, hogy kell ezt mondani, trendi nyelven akarom mondani, akkor azt  mondhatom, ezt régen szlengnek mondtuk vagy bárdolatlanságnak időnként,  most itt ezt trendinek kell mondani, az árnyalatlanság ez, tehát  mondhatjuk azt, hogy a polgári oldal pontosan tudja, hogy nem mi fújjuk a  passzátszelet. Vagyis, hogy nekünk nem az a dolgunk, hogy megmondjuk az  embereknek, hogyan éljenek, mit válasszanak, hogyan cselekedjenek,  hanem az a dolgunk, hogy minden akadályt elhárítsunk a szabad  cselekvésük elől, és nem a passzátszelet kell fújnunk. De azt igenis  vállalnunk kell, mondanunk kell, kellő önbizalommal be kell vallanunk,  hogy mi ezt a passzátszelet, amit mások fújnak, mi tudjuk befogni, mi be  fogjuk tudni a nemzet vitorláiba! Ez a dolga a polgári nemzeti  oldalnak, ezért áll szilárdan a lábán, és ezért van önbecsülése.
Tegnap,  amikor Matolcsy György könyvét mutattam be, akkor egy olyan gondolattal  zártam a mondandómat, amelyet, ha megengedik, itt is szeretnék Önöknek  bemutatni. Erőt ad, amikor más nemzetek vezetői kritikusan beszélnek  saját magukról, mindig erőt ad a mi számunkra is. De Gaulle elnök  egyszer azt mondta, idézem most őt, hogy a franciák mindenre képesek,  ezt eddig is tudtuk, a meglepetés most következik: még a legjobbra is.
Nos,  tisztelt Hölgyeim és Uraim! Matolcsy György a könyvében szó szerint a  következőket írja Magyarországról, hogy miközben másfél évtizeden  keresztül kiérdemeltük az eminens élenjárónak járó tiszteletet és  megbecsülést, egyetlen rossz kormánnyal a nyakunkban, és most idézem őt,  „képesek vagyunk a legügyetlenebbek, leghiteltelenebbek és  legrosszabbak lenni. Ezt korábban nem sejtettük, ezzel a keserű  tapasztalattal vagyunk ma gazdagabbak”. Fordítsuk át magyarra, mindazt  ennek szellemében, amit de Gaulle mondott, a magyarok tehát mindenre  képesek, még a legjobbra is.
Köszönöm szépen, hogy meghallgattak!


orbanviktor.hu

