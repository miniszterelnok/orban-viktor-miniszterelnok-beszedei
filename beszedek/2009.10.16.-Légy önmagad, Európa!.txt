Légy önmagad, Európa!
2009.10.16.

            Orbán Viktor beszéde Wilfried Martens könyvének bemutatóján, Budapesten.
        


Tisztelt Hölgyeim és Uraim!
Szeretettel köszöntöm mindannyiukat! Megkülönböztetett tisztelettel Mádl Ferenc elnök urat és a könyv szerzőjét, Wilfried Martenst. Hogy rólam is készülhessenek jó fotók, bemutatom: így néz ki ez a könyv.
Kedves Barátaim!
Kétségkívül az a tisztességes egy ilyen könyvbemutató rövid fölszólalás előtt, ha az ember világossá teszi a saját pozícióját. Én kétségkívül személyesen is el- és lekötelezettje vagyok a szerzőnek, ezért az elfogódottság és az elfogultság egyszerre megengedett a számomra. El- és lekötelezett vagyok és lehetek Wilfried Martens úrnak azért, mert abban a küzdelemben, amelyet Magyarország európai uniós tagságáért folytattunk, ő mindvégig bajtársunk és harcostársunk volt, átsegítette Magyarországot, Magyarország akkori vezetőit jónéhány nehéz pillanaton, és mindeközben sohasem szűnt meg jó barát lenni – nemcsak politikai, hanem emberi, baráti segítséget és támogatást is adott nekünk és nekem is. Ezért különös öröm számomra, hogy most itt köszönthetem őt ismét Budapesten.
Ami a könyvet illeti, tisztelt Érdeklődők, először is szeretném elmondani Önöknek, hogy a XVII. században élt Firenzében egy hírhedt könyvmoly, aki arról volt híres, hogy elsősorban a könyveknek a piperéjére volt kíváncsi. Hiszen a könyveknek éppen úgy, mint a bálba készülődő nagyvilági hölgyeknek, piperére van szükségük ahhoz, hogy a közönség elé léphessenek. No, ez a könyvmoly leginkább ezzel foglalkozott. Ő is tudta, hogy a könyv toalettje az előszó, ruhája pedig a kötés. Ezért ő maga csak ezekre vetett egy pillantást; megnézte az ajánlásokat, megnézte a fejezetcímeket, a jegyzeteket, és kialakította véleményét a könyvről. Ha egy furcsa időutazás segítségével ő itt lehetne közöttünk, és ezt a könyvet kézbe venné, akkor rögtön láthatná, hogy könnyű dolga van, hiszen hamar kimondhatja a verdiktet. A cím, a szerző személye, a tárgymutató, ahol magyarok is gyakran fölbukkannak, a tartalomjegyzék, a könyvben fölvázolt hiteles élet, a német kancellár asszony által írt előszó világossá teszi, hogy itt egy komoly emberrel és egy fajsúlyos írással van dolgunk.
Tisztelt Hölgyeim és Uraim! 
Nekünk, magyaroknak pedig különös megbecsülés, hogy itt, Budapesten mutathatjuk be most ezt a könyvet, hiszen a szerző nemcsak úgy általában fontos az európaiaknak, nekünk, magyaroknak különösen fontos ember, ugyanis régi barátja ő Magyarországnak. Nem egyszerűen csak az európai uniós csatlakozásunkat segítette elő, amely persze önmagában is elismerést és hálát követel, hanem még ennél is régebbi barátja ő Magyarországnak. Személyes beszélgetésekből is, nemcsak a könyvből tudhatom, hogy az első nagyobb nyilvános politikai szereplése is Magyarországhoz köthető. Abban a formában, hogy az 56-os magyar forradalom letiprása, eltiprása miatt rendezett tiltakozó szolidaritási nagygyűlésen szólalt meg a nyilvánosság előtt mint akkori afféle diákvezető.
A száraz tények. Hatszor választották Belgium miniszterelnökévé – a receptet kérjük, majd hagyja itt, mielőtt hazautazna… Alapítója az Európai Néppártnak, 1992 óta pedig az Európai Néppárt elnöke is. Az 1990-es évek elején kettő év alatt az Európai Néppárt elnökének minőségében nem kevesebb, mint kilencvenegy látogatást tett azokban az országokban, amelyek csatlakozni akartak az Európai Unióhoz. Ha röviden szeretném összefoglalni mindezt, talán úgy tehetem meg leginkább, ha azt mondom, hogy történelmi érdemek.
Sokat tanultunk, sokat tanulhattunk az elmúlt években Wilfried Martenstől Európa lényegéről. Én tőle tanultam meg például azt, hogy Európában az Európai Uniót illetően – persze kétségkívül fontos a közgazdaságtan, a strukturális alapok, a regionális politika, a különböző szavazati arányok a különböző európai testületekben, ezek mind fontos dolgok, de nem ez a lényege az Európai Uniónak –, az Európai Unió lényege a kölcsönös megértés, a bizalom és a párbeszéd, vagyis értékek, méghozzá olyan értékek, amelyeket emberek testesítenek meg. Tőle tanultam meg, hogy Európa jövője is valójában az európai emberek emberi minőségén áll, vagy bukik.
Tisztelt Hölgyeim és Uraim!
Persze itt egy kereszténydemokrata politikussal van most dolgunk. Magyarországon szokás azt gondolni, hogyha valaki hívő ember, és a politikába sodorja az élet, akkor szükségszerűen nem lehet más, mint kereszténydemokrata. Ez a nyugati világban nem ilyen természetes. Ezért a könyv hasznos olvasmány azok számára is, akik a kereszténydemokrata politikai gondolkodás lényege felől érdeklődnek. Föl is idézek most itt egy mondatot kedvcsinálóként azok számára, akik a kereszténydemokráciáról szeretnének olvasni ebben a könyvben. Így ír a szerzőnk: „A kereszténydemokráciát nem szabad magától értetődőnek tekinteni. Olyan gondosan kidolgozott értékrendszeren alapszik, amely lényegét tekintve minden emberi lényben ott szunnyad. Hangoztatja az emberi méltóságot, az emberiességet pedig a történelem tárgyának, nem pedig céljának tekinti. A zsidó-keresztény értékek alapján állva minden embert egyedülállónak, helyettesíthetetlennek, teljes mértékben átalakíthatatlannak, természeténél fogva szabadnak és transzcendensre nyitottnak tekint. Mivel az emberek szabadok, felelősséggel tartoznak, és függnek egymástól, részt kell venniük a társadalom felépítésében.” Ennyi legyen elég ínycsiklandó kedvcsinálóként a kereszténydemokráciához.
Tisztelt Hölgyeim és Uraim!
Természetesen a szerzőnk a kereszténydemokrácián túl más kérdéseket is kimerítően taglal. Van itt egy kifejezés, amiről különösen sokat elmélkedik, talán németül Zeitgeistnek lehetne mondani. Ha magyarra fordítjuk, talán „idők szelleme” vagy „korszellem”, valami ilyesmit adna ki a fordítás. Vagyis a magunkról, a világunkról, a múltunkról és a jövőnkről elmondott saját történetünk alakulása is rendszeresen tárgya ennek az írásnak. Több filozófust is megemlít a szerző, mint akik alakították az ő gondolkodását. Idéz olyan filozófusokat is – kétségkívül a mi szívünkhöz talán itt, Közép-Európában ők állnak a legközelebb –, akik azt állítják, a szerző is osztozik ebben a véleményben, hogy lesz itt egy reneszánsz: az egyén és a közösség újjászületése. Figyelem! Nem azt állítja a szerző, hogy egy új embertípusnak kell kiemelkednie, mert a szerző pontosan tudja, jól ismerem őt, hogy csak a nácik meg a kommunisták szokták azt gondolni, hogy valamifajta új embertípusnak kellene itt kialakulnia, és fölemelkednie. Csak a nácik és a kommunisták gondolják azt, hogy az ember átalakítható, újfajta embertípus, mondjuk Homo Sovieticus létrehozható volna. Nem, ez a reneszánsz, amiről a szerző beszél, sokkal inkább az ember abszolút értékének a helyreállításában fog majd testet ölteni – mondja ő. Vagy ahogy az egyik filozófust idézi a könyvben: az emberi lényeknek mindenekelőtt emberiekké kell válniuk.
Én osztom ezt a véleményt, és azt hiszem, hogy ez a reneszánsz talán nem egyszerűen egy ígéret, amely bizonyos szellemi jövőkutató írások szerint egyszer be fog következni, hanem azt hiszem, hogy talán már el is kezdődött. Én szeretném hinni, hogy az a változás, amely a politikai fölszínen zajlik ma Európában, az már ennek a szellemi reneszánsznak az előkészítése vagy talán már része is. Én szeretném azt hinni, hogy egy új korszak kezdődött Európában. Egy olyan korszak, olyan változás, amelyet persze most az európai baloldaliak és liberálisok egyelőre konjunkturális változásnak szeretnének beállítani: valamifajta balesetnek, erőeltolódásnak vagy erőváltozásnak, mi azonban úgy hisszük, vagy legalábbis szeretnénk úgy hinni, hogy Európában elkezdődött egy új korszak, amely hosszú távon mindenképpen kereszténydemokrata, és ha az európai politikai térkép nyelvezetét használjuk, akkor jobboldali is lesz.
Tisztelt Hölgyeim és Uraim!
Engedjék meg, hogy ezek után még egy másik összefüggésben is beszéljek a szerzőnkről. Ugyanis a szerzőben az elmúlt tízegynéhány év során én a törvények rendíthetetlen hívét ismertem meg. Ez nem olyan könnyű eset, mint ahogy azt itt, Magyarországon gondoljuk, hogy valaki ha Nyugatról jön, akkor szükségszerűen csak a törvény és a rend híve lehet. Lehet, hogyha Nyugatról jön, akkor ez általában igaz, de ha Belgiumból jön, akkor nem feltétlenül. Higgyék el nekem, Belgiumnál komplikáltabb országot én még nem láttam. Szoktuk azt hinni magunkról, sőt egy kicsit dicsekszünk is vele, hogy bennünket azért nem lehet megérteni, mert nálunk komplikáltabb nép, nyelv, történelem, politikai berendezkedés nincs. De ezzel az ember csak addig hitegetheti magát, amíg be nem teszi a lábát Belgiumba, és rögtön rájön, hogy ez nem így van, legfeljebb másodikak lehetünk ebben a versenyfutásban.
Belgiumban olyan erejű változások zajlanak rendszeresen, olyan az államiság lét-nemlétét kérdését fölvető viták zajlanak, amelyeknek az ereje, súlya, mélysége még bennünket, magyarokat is bizton meglephetne. Ezért Belgiumban igen nagy a csábítás rendszeresen, hogy a fönnálló rend és törvény határain kívüli megoldásokban, akár teljesen új alkotmányban, mindennek az átrendezésében keressék a megoldást egy-egy politikai dilemmára. A szerzőnkben egy olyan embert ismertem meg az elmúlt tízegynéhány évben, aki mindig ragaszkodott az alkotmányossághoz, mindig ragaszkodott a törvényeséghez, és mindig elutasított mindenfajta szélsőséget. Ez nagy erény a mai világban, s nekünk, magyaroknak is meg kell ezt becsülni.
Persze nem azért jöttünk össze, hogy Magyarországról beszéljünk, de ez a fajta tapasztalata a szerzőnek kétségkívül hasznos azon a mai Magyarországon, ahol nekünk, akik a törvény és a rend pártján állunk, rendszeresen meg kell küzdenünk kétfajta szélsőséggel. Az egyik, amit a kormány testesít meg, és amelynek szélsőségessége abban ölt testet, hogy saját magát rendszeresen a törvények fölé helyezi, és egy másik radikális szélsőséggel is meg kell küzdeni, amely rendszeresen a törvényen kívül helyezi magát. Két szélsőség ellen küzdeni egy időben nem könnyű dolog. Mi, fideszesek, polgári középerők itt, Magyarországon éppen ezt tanuljuk, ezt gyakoroljuk, és nem akarunk engedni abból a meggyőződésünkből, hogy Magyarország jövőjét – Martens úr hazájához hasonló módon – a törvény és a rend alapjaira építsük majd föl.
Tisztelt Hölgyeim és Uraim!
Van még egy dolog, amit a politikusok megtanulhatnak ebből a könyvből. Talán a mondat így maga nem hangzik el a könyvben, de több fejezete is ezt üzeni: a politikában a győztesnek nincs mindenben igaza. Magyarországon azt szokták gondolni, hogy aki a politikai győzelmet eléri, onnantól kezdve annak mindenben igaza van. Innen már csak egy lépés –hogyha lépés az –, hogy akkor bármit meg is tehet. Ez a könyv bennünket arra tanít, hogy a győztesnek elsősorban nem igaza van – a győztesnek elsősorban dolga van, amit el kell végeznie. Ugyanis vannak kérdések, amelyekben még a győztesnek sem lehet igaza. Vannak dolgok, nevezzük ezeket törvényeknek, amelyeket semmilyen győztes sem kérdőjelezhet meg, mert a törvény súlyosabb, magasabb rendű, és fölöttünk áll, mint bármiféle politikai küzdelem győztese. Ennek a megtanulása, megértése és alkalmazása a napi politikai életben, amit ebből a könyvből elsajátíthatunk, megtanulhatunk.
Különösen nehéz a törvények mellett érvelni, valamint a „győztesnek mindenben igaza van” elvvel szembefordulni egy olyan országban, mint a mai Magyarország, ahol a dühös emberek száma egyre csak nő, ahol a politikai ésszerűség a politikai vitákból lassan kiszorul, egyre több az egzisztenciális kiszolgáltatottságtól, saját családi vagy személyes katasztrófától rettegő ember, ahol egyre kevésbé a józan észtől, hanem inkább az indulatok kifejeződésétől várják a megoldást az emberek a problémáikra. Két út áll egy ország előtt, ahol a dühös emberek száma nő. Az egyik a szélsőségek útja, ahol a dühös emberek dühének megfelelő tónus, beszédmód, gondolkodásmód, majd végül káosz alakul ki. A másik út az ésszerűség, a józan ész útja. A mi feladatunk nem kevesebb ma Magyarországon, mint a sok dühös ember indulatából fenyegető, sötét érzelmek helyett jövőt, kiszámítható, élhető jövőt és Magyarországot teremteni. Ez a fajta nyugodt, higgadt hozzáállás, ahogy Schmitt Pál mondta: a bajnokokra jellemző erény, hogy a legnagyobb káosz időszakában, a legnehezebben fölmérhető helyzetben is valaki ura marad a saját indulatainak, érzéseinek, az egész helyzetnek, nem téveszti szem elől a céljait, amelyeket el akar érni, olyan erények, mondjuk úgy, hogy sportolói, politikusi erények, talán mondhatjuk úgy, hogy egyetemes emberi, vezetői erények, amelyekről a szerző több helyütt is hosszan ír.
Azonban önmagában mindez még nem lett volna elegendő ahhoz, hogy én most itt szívem minden melegével ajánljam az Önök figyelmébe ezt a könyvet, mert eddig leginkább talán az ész érveit hozhattam elő. De van itt egy mondat ebben a könyvben, amely kifejezetten megindított vagy megérintett, s úgy gondoltam, hogy akármikor is lesz a könyvbemutató, mindenképpen szeretnék eljönni. A mondat, amit mindenképpen szeretnék a figyelmükbe ajánlani, meg a magyar politikusok figyelmébe is, így hangzik. A könyvben egyébként dőlt betűkkel szerepel, talán idézet lehet. Magam az eredetét nem nagyon ismerem, de talán a szerző ezt majd fölfedi. A mondat így hangzik: „Elviheted a fiút a tanyáról, de soha nem tépheted ki a tanyát a fiúból.” Ezt ha le akarom fordítani magyarra, akkor valahogy úgy hangzik, hogy légy önmagad! Akármilyen nehéz helyzetbe is kerülsz, mindig légy önmagad! Egy magamfajta vidéki ember számára ez a tanács egy sorstárstól – ha szabad így fogalmaznom – különösen becses. Igen, tisztelt Hölgyeim és Uraim, Wilfried Martens könyve arra tanít bennünket, hogy az ember válasszon bármilyen szakmát vagy hivatást, akkor tud mások számára igazat és értékeset nyújtani, akkor nem fog eltévedni a világ zajos és zűrzavaros labirintusában, ha sohasem próbál másnak látszani, mint aki, ha nem felejti el, honnan jött, nem felejti el, hova indult, vagyis ahogy mi, magyarok mondjuk – hű marad önmagához. Vállalja azt, amiben hisz, vállalja a sikereit, a kudarcait, a hibáit, az erényeit, és vállalja a barátait, mi több még az ellenségeit is.
Nos, tisztelt Hölgyeim és Uraim!
Ez az életbölcsesség tárul elénk ebből a könyvből. Ez a könyv egy hiteles ember életműve. Egy olyan életmű, ami még korántsem befejezett, de kezdettől fogva minden ízében hiteles, mert egy olyan ember életműve, aki mindig, minden körülmények között mert önmaga lenni. Ahogy olvastam ezt a könyvet, kedves Barátaim, sorról sorra haladtam, egyre inkább hatalmába kerített egy érzés, amely arról szólt, hogy ez a könyv nem pusztán egy politikus önvallomása, nem pusztán Wilfried Martens krédójának története, sokkal több annál: ez a könyv számomra magának Európának az önvallomása. Ez a könyv ugyanis nem csupán Wilfried Martens küldetéséről szól, hanem Európa küldetéséről. Egy olyan küldetésről, amit Európa is csak akkor tud hitelesen teljesíteni, ha képes lesz önmagát adni. Ha Európa képes lesz vállalni a gyökereit, a történelmét – sikereivel és kudarcaival, kulturális hagyományaival –, nagyjait és nemzeteit azok minden erényével, hibájával és sajátosságaival együtt. Amikor a könyvet elolvastam, letettem az asztalra, kinéztem az ablakon egy vidéki tájra, amely minden rezdülésében magyar és európai, hiszen egy pannon tájról van szó, akkor egyetlen mondat járt a fejemben – Wilfried Martens hangján: „Légy önmagad, Európa!”
Köszönöm, hogy meghallgattak!


orbanviktor.hu
