Tíz éven belül meg kell négyszerezni az aktívan sportolók arányát
2012.09.28.

            Orbán Viktor köszöntője a Budafoki Munkás Testedző Egyesület (BMTE) fennállásának 100. évfordulóján, Budafokon.
        


	 

	Tisztelt Hölgyeim és Uraim! Kedves Barátaim!

	 

	Többen beszéltek arról, hogy örültek, hogy el tudtam fogadni ezt a meghívást. Engedjék meg, hogy elmondjam Önöknek, hogy nagy örömmel jöttem ide, Önök közé, és bevallom, rosszul is esett volna, ha nem hívnak meg erre az eseményre. Engedjék meg, hogy külön is köszöntsem Risztov Évát, aki itt van a körünkben. Ez azért is tűnik indokoltnak, mert vagyunk itt néhányan, akik lehúztak néhány évtizedet a magunk színvonalán különböző öltözőkben, és láttunk már sok mindent sportpályákon, de olyat, amilyet ő tett, ahogyan ő nyert, olyat még soha életünkben nem láttunk. Sőt, azt gondolom, csak nagyon kevés magyar láthatott. Úgyhogy, kedves Éva, mindannyiunk nevében szívből gratuláljak Önnek.

	 

	Tisztelt Hölgyeim és Uraim!

	 

	Mindig megtisztelő feladat, ha a magyar sport veteránjait köszönthetjük, bár az igazat megvallva mindannyian szeretnénk olyan életerős vagy kirobbanó formában lenni 100 évesen, mint az idén centenáriumát ünneplő BMTE. Ha az egyesület történetére tekintünk, akarva akaratlanul a Régi idők focija című filmklasszikus jut az eszünkbe. Az egyesület egyidős a Békéscsabai Előre FC-vel vagy a BKV Előre SC-vel, de ugyancsak száz éve alapították a brazil Santost vagy éppen az olasz Modenát. Az egyesület megalapítása szorosan egybekapcsolódik a magyar sport és a magyar futball hőskorszakával, ami sokat elárul a magyar sport karakteréről is.

	 

	Tisztelt Hölgyeim és Uraim!

	 

	Az emberiség már az ókorban rájött, hogy a sportnak nemcsak a fizikai állóképesség kialakításában van kiemelt szerepe, hanem a nevelésben is, hiszen kitartásra, bajtársiasságra és győzni akarásra nevel, ráadásul közösségteremtő erővel bír. Így történt ez itt, a XXII. kerületben is. Létrejött egy olyan közösség, melynek kitartó, harcos, küzdőképes kultúrája a Budafoki Munkás Testedző Egyesületet a magyar sport és utánpótlás-nevelés megkerülhetetlen és érdemes tagjává emeli. Ami hiányzott anyagiakban, azt pótolták lelkesedéssel, elszántsággal, kitartással és a sport iránti alázattal. Az egyesület alakulásakor, ha jól olvasom az egyesület történetét, csupán egy legelő állt rendelkezésre, és bizony a csapat története során sokszor kellett telephelyet változtatni, új pályát keresni, leginkább anyagi megfontolásból. De mint a klasszikus film Minarik Edéje, mindig akadtak olyan sport iránt elkötelezett szakemberek és futballisták, akik dacolva minden körülménnyel, hajlandóak voltak újra és újra talpra állni, tovább folyatni azt a hagyományt, amit a budafok-tétényiek a Budafoki Munkás Testedző Egyesület alapításakor megteremtettek. Száz év távlatából elmondhatjuk, hogy erőfeszítéseik nem voltak hiábavalóak.

	 

	Tisztelt Hölgyeim és Uraim! Kedves Barátaim!

	 

	Ha körbenézünk, száz év és a magyar sport aranykora tekint ránk vissza. Itt játszott Zakariás József, az Aranycsapat legendája, ebben a szerelésben futballozott aktív játékos korában Mezey György tanár úr, egykori szövetségi kapitányunk is, és itt kezdte pályafutását Simon János, az 1955-ben Európa-bajnok magyar férfi kosárlabda-válogatott centere is. Ez a patinás névsor már önmagában bizonyíték arra, a BMTE megalapítása óta minden nehézség ellenére egy sikeres vállalkozás. A klub sikerrel vitte tovább azt a hagyományt, melyet a gyakran spártai körülményekkel is sikeresen megküzdő egyesületalapítók teremtettek. Az imént felsorolt eredmények igazolják hitüket, elszántságukat, rátermettségüket és tenni akarásukat. Ez a hagyomány fontos része a magyar sport történetének, és bízhatunk benne, hogy sokáig így is marad majd. Örömteli, hogy Budafokon jelenleg is élénk sportélet zajlik. Olvasom, hogy a labdarúgás mellett kosárlabda, atlétika, triatlon, tenisz, sőt lovas szakosztály is működik, és ezekben a sportágakban az egyesület több száz fiatalnak biztosít sportolási lehetőséget.

	 

	Tisztelt Hölgyeim és Uraim! Tisztelt Elnök Úr!

	 

	A kormány egyik célja, hogy elérje, hogy a fiatalok és – ha lehet – az egész magyar társadalom többet mozogjon, rendszeresebben sportoljon. Az a célunk, hogy öt éven belül a mai – jól hallják! – 9 százalékról 20 százalékra, tíz éven belül pedig 30-35 százalékra emeljük az aktív sportmozgást végző, hetente legalább kétszer fél órát sportoló magyar lakosok számát. Hogy ezt a célt elérjük, kiemelt fontosságú lépés volt a mindennapos testnevelés bevezetése ez év szeptemberétől. A magyar gyermekek testmozgására óriási szükség van. Képzeljék el, hogy a fölmérések arról szólnak, hogy hazánk tagja az Európai Unió négy legkevesebbet sportoló nemzetének, és a fiataloknak mindössze 38 %-a végez rendszeres testmozgást. Ezen mindenképpen változtatnunk kell, és az ilyen sportegyesületek, mint az Önöké, lehetnek a kormány legfőbb szövetségesei ebben.

	 

	Tisztelt Hölgyeim és Uraim!

	 

	Miközben egész Európában válság, súlyos gazdasági válság van, Magyarországon arról szólnak a hírek, hogy olimpikonjainkat tisztességesen elismerjük, bevezetjük a mindennapos testnevelést, létesítményeket építünk, és sportot támogató új adórendszert vezetünk be. Az új társasági adó éves szinten azt jelenti, hogy több tízmilliárd forint áramlik a legnépszerűbb amatőr és utánpótlás csapatsportokba. A társaságiadó-kedvezményről, a taóról elmondható, hogy eddig a sportegyesületek maguk több mint 33 milliárd forintot vettek igénybe 1.550 sportfejlesztési program keretében. Magyarországon, mint ahogyan azt többen is tudják, összesen 3.150 település létezik, és ebből 744 település lehívott ebből a lehetőségből, és a sporttal valamilyen szinten foglalkozik. Hamarosan tető alá hozzuk a többi sportág, tehát az öt látványsportágon túli többi sportág támogatásának új rendszerét is. Ez még idén ősszel megszületik. 

	 

	Tisztelt Hölgyeim és Uraim!

	 

	Ezért is gondoltam úgy, hogy a magyar miniszterelnöknek – túl azon, hogy szívesen jön – kötelessége is, hogy itt legyen az Önök egyesületének 100 éves alapítási évfordulóján. Nem egy profi szervezethez, nem egy profi sportszervezethez jöttünk, nem is létesítményt adunk át, csak a tisztelet hozott ide bennünket. A kicsik, a kisebbek iránti tisztelet. Mert a kisebb egyesületek nélkül nincsenek nagyobbak sem. A kis egyesületek tartották és tartják vállukon az egész magyar sportot. Kicsik nélkül nincsenek olimpiai bajnokok.

	 

	Tisztelt Hölgyeim és Uraim!

	 

	Kicsik nélkül, szertárosok nélkül, intézők nélkül, takarítónők nélkül, szerelést mosó asszonyok nélkül nincsenek magyar olimpiai bajnokok sem, ezért egész Magyarország, az egész magyar sport köszönettel tartozik az Önök sportegyesületének.

	 

	Tisztelt Hölgyeim és Uraim!

	 

	A sport iránti kormányzati erőfeszítésekben példa lehet számunkra az Önök egyesülete. Ez az egyesület megmutatta, hogyan lehet sikeresnek lenni változó történelmi körülmények közepette. Így Önök túlélték a világháború viszontagságait, a szocializmus évtizedeit, majd a rendszerváltás utáni bizonytalanságot is. Tette ezt az Önök egyesülete úgy, hogy közben a tevékenységek köre bővült, az utánpótlás-nevelésben pedig rendre újabb és újabb tehetségekkel örvendeztette meg a magyar sportot.

	 

	Ennek fényében, elismerve az Önök munkáját engedjék meg, hogy a Budafoki Munkás Testedző Egyesületnek legalább akkora sikereket kívánjak az elkövetkezendő száz évre, mint amilyenekkel a klub jelenleg is büszkélkedhet. A budafoki sportolók számíthatnak a kormány támogatására. Isten éltesse a Budafoki Munkás Testedző Egyesületet! Hajrá Magyarország, hajrá magyarok, hajrá Budafok!


	 

orbanviktor.hu
