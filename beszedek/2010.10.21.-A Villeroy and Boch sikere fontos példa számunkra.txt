A Villeroy and Boch sikere fontos példa számunkra
2010.10.21.

            Orbán Viktor köszöntője Wendelin von Boch kitüntetése alkalmából, Budapesten.
        


Tisztelettel köszöntöm Önöket, Hölgyeim és Uraim! 
Kitüntetést átadni nemcsak annak kitüntetés, aki kapja, hanem annak is, aki adja. Engedjék meg, hogy elmondjam, hogy én kitüntetetve érzem magam. Örömmel tölt el, hogy a mai napon egy olyan egyéniség részesül a magyar állam elismerésében, aki amellett, hogy szívén viseli saját hazájának sorsát, kitüntetett figyelmet fordít Magyarországra is. Von Boch urat a magyar nemzet olyan embernek ismerte meg, aki rokonszenvét és szimpátiáját a magyar nép iránt nemcsak szavakban, hanem elsősorban tettekben mutatta meg.
Azt szokták mondani, hogy akkor értünk meg egy embert igazán, ha ismerjük az emlékeit. Az Önök sikereit az egész világon ismerik, hiszen ez egy valódi globális sikertörténet. Mi, magyarok úgy gondoljuk, a sikerhez három próbatételt kell kiállni. És ha sikerül, akkor megkapjuk a királykisasszonyt és a fele királyságot is. Úgy látom, hogy a németeknek nehezebb sors jutott. Nekik háromnál több próbatételt kell kiállniuk, ha jól olvasom az Önök családtörténetét. Önöknek számtalan nehézséget kellett legyőzni, és csupán a semmiből is kétszer újra kellett alapítaniuk a gyáraikat, hogy mára, a nyolcadik nemzedék idejére azt mondhassák, hogy a világ több mint száz országban jelen vannak, és cégnevük fogalom világszerte. Az Önök sikere fontos példa Magyarország számára. Arra tanít bennünket, hogy a tisztesség és a nyereség még Magyarországon sem föltétlenül egymással idegen fogalmak. Keskeny az ösvény, de a feladatok világosak. És mi, magyarok is büszkék vagyunk arra, hogy Önök képesek voltak becsületes munkával és hozzáértéssel egy erős, példaértékű magyarországi céget létrehozni.
Az elmúlt években nehéz szelek fújtak a magyar gazdaságban, de Önök ezt jól állták, és továbbra is sikeres magyar vállalatvezetőként köszönthetjük Önöket. Van egy magyar mondás, ami úgy tartja, hogy a szél csak a kis tüzeket oltja el, a nagyokat még nagyobbakká teszi. Az egyik legnagyobb magyar író a következő gondolatot ajánlotta a figyelmünkbe: „Csak egyfajta igazi hazafiság van. Ha valaki ott, ahol éppen él, teljes hűséggel és feltétlen erőkifejtéssel helyt áll a munkájában. Ennek visszaható ereje van a hazára.” Ön ennek az igazságnak élő példája és valóságos megtestesítője. Kérem, fogadja a kinyilvánított elismerésünket örömmel. Olvasson ki biztatást a jövőre nézve, és továbbra is legyen olyan sikeres Magyarországon, amennyire eddig volt.
További munkájához Önnek is és családjának is sok erőt és jó egészséget kívánok!


orbanviktor.hu
