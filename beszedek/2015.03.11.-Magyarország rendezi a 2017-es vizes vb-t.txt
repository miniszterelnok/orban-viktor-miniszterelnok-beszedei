Magyarország rendezi a 2017-es vizes vb-t
2015.03.11.

            Orbán Viktor sajtótájékoztatója Cornel Marculescuval, a FINA ügyvezető igazgatójával 2015. március 11-én Budapesten.
        


	Jó napot kívánok, tisztelt Hölgyeim és Uraim! Mélyen tisztelt Igazgató Úr!

	A magyar karaktertől eltérő, azzal ellentétes fejleményről kell most, hogy beszámoljak, ugyanis a magyarok inkább arról voltak híresek az elmúlt néhány évtizedben, hogy nagyot akartak, aztán vagy nem sikerült, vagy el kellett halasztani, vagy kettőbe kellett vágni, vagy időt kellett kérni. Szóval általában a nagy akarásnak – ahogy a magyar szokta mondani – időnként nyögés lett a vége. Ehhez vagyunk inkább hozzászokva. Most a fordítottja adta az apropóját a mai találkozónknak, aminek a jogi része úgy valósult meg, hogy Marculescu főtitkár úr ma részt vett a magyar kormány ülésén, ami egy külön napirendi pontot szentelt annak a kérdésnek, hogy miután egy mexikói város, Guadalajara visszamondta a 2017-es vizes világbajnokság rendezését, Magyarország miniszterelnöke a kormány megbízásából az elmúlt napokban tárgyalásokat folytatott a FINA-val, a Nemzetközi Úszószövetséggel, és arra jutott, hogyha Magyarország képes a szükséges föltételeket megteremteni, akkor a 2017-es felnőtt világbajnokságot Magyarország rendezheti meg. A kormány mai ülésén áttekintette a helyzetet, meghallgatta Marculescu excellenciás urat, meghallgatta Gyárfás elnök urat, meghallgatta a sportért, a beruházásokért és a pénzügyekért felelős minisztereket. Határozatokat hoztunk, feladatokat jelöltünk ki, és úgy döntöttünk, hogy aláírjuk azt a megállapodást Marculescu úrral – az előző pillanatokban ez meg is történt –, amely szerint Magyarország rendezi 2017-ben a vizes világbajnokságot. Ehhez összefogásra lesz szükség. Egy része ennek az összefogásnak már létrejött. A főváros támogatja, hogy Budapesten legyen a világbajnokság. Korábban konzultáltunk a parlamenti pártok frakcióvezetőivel, akik nem zárkóztak el az együttműködéstől. Akik magyarok Önök közül, azok mind tudják, hogy nem kis dolog a magyar politikában, hogy nem zárkóznak el a szembenálló felek az együttműködéstől, ezért jó remény van arra, hogy létre lehet hozni azt a nemzeti közmegegyezést, ami megadja az alapját a sikeres megrendezésnek.

	Szeretném Önöket tájékoztatni arról, hogy ez egy óriási vállalás. Van kockázata. A siker nincsen megírva a csillagokban, vagy ha valahol meg van írva, akkor csak a csillagokban van megírva, itt, a földön nincsen. Ha nem jól dolgozunk, ha hibákat vétünk, ha nem tartjuk be a határidőket, akkor Magyarország olyan kockázatot vállal, amely nem dicsőséget, hanem ellenkezőleg: inkább szégyent hozhat az országnak. De miután mi optimisták vagyunk, nem ebből indultunk ki – bár ez a lehetőség is benne van a levegőben. Kiszámoltunk azonban mindent. Ha mindenki elvégzi a munkáját, ha mindenki tartja a határidőket, ha mindenki jó minőségben végzi el a munkáját, akkor határidőre, az előírtaknak megfelelően, jóval a rendezvény előtt elkészülnek a létesítmények, és minden feltétel adva lesz, hogy Magyarország sikeres világbajnokságot rendezhessen, ami azért fontos, mert ekkora rendezvényt soha Magyarország történetében még nem hoztunk tető alá. Amiről tehát most beszélünk, az Magyarország történetének legnagyobb nemzetközi rendezvénye, ezt kell megoldani. Ha jól csináljuk a munkánkat, akkor a végén büszkék leszünk rá, nagy hasznot fogunk belőle húzni. Kifejezetten gazdasági értelemben egy nagyon profitábilis, nagy hasznot hozó kezdeményezésről van szó, ami ráadásul felemelő és nagy élmény is lesz a magyar emberek és Magyarország számára. Úgy gondolom tehát, hogy a föltételek adottak, sokat kell dolgoznunk, de a küldetés teljesíthető.

	Hálásak vagyunk Marculescu excellenciás úrnak, hogy ezt a bizalmat a FINA, illetve ő személy szerint megszavazta Magyarország számára. Az elmúlt évben 3,5 %-os gazdasági növekedés volt Magyarországon, mindenkit meglepő teljesítményeket nyújtott a magyar gazdaság és annak néhány szektora. Van tehát alapunk elvállalni ezt a rendezést, és van jól megalapozott érvanyagunk, amiért úgy gondolhatjuk, hogy képesek leszünk sikeresen megrendezni ezt a világbajnokságot. Még egyszer köszönjük az elnök úrnak, hogy a fölajánlott segítséget elfogadta, és köszönöm szépen az együttműködést, amit a 2021-es vébével kapcsolatban korábban, most pedig a 2017-es vébével kapcsolatban az elmúlt napokban és hetekben mutatott. Büszkék vagyunk, Igazgató úr, hogy minket választottak. Biztosak lehetnek abban, hogy meg is fogunk felelni ennek a feladatnak.
	 

miniszterelnok.hu
