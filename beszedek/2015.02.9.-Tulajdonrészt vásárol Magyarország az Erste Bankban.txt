Tulajdonrészt vásárol Magyarország az Erste Bankban
2015.02.9.

            Orbán Viktor veszéde a Suma Chakrabartival, az EBRD és Andreas Treichllel, az Erste elnökével közösen tartott nemzetközi sajtótájékoztatón. 
        


	Tisztelettel köszöntöm Önöket, jó napot kívánok!

	Fontos pillanatához érkezett a magyar gazdaságtörténet. Bizonyára mindannyian emlékeznek arra, hogy 2010-ben nagyon nehéz körülmények között kellett kiutat találni az akkori európai pénzügyi válságból Magyarországnak. Ráadásul – mint talán az idősebbek erre még emlékeznek – nagyon kevesen osztották az akkori kormánynak az elképzeléseit a válságkezelés helyes módját illetően. Akkor egy történelmi döntésre került sor, és erőteljesen megkértük a magyar bankrendszer szereplőit, hogy legyenek kedvesek, és a pénzügyi válság terheinek viselésében legyenek Magyarország és a magyar nép segítségére. Ezt mindközönségesen bankadónak szokták nevezni. Minden kritika mellett is azt kell mondanom, hogy a Magyarországon működő akkori bankok megértették, és ha ellenezték is, de tudomásul vették, és korrekt módon betartották az akkor meghozott szabályokat. Bizonyára látták, hogy az elmúlt évek komoly küzdelmet jelentettek Magyarország számára, hogy visszataláljunk a gazdasági növekedés útjára.

	Ismerik a tavalyi számokat: Európában második-harmadik legnagyobb gazdasági növekedésünk volt, ez így lesz ebben az esztendőben is. A költségvetési hiányunk példamutatóan alacsony, így lesz az idén is. Sőt, a 2014-es év választási év volt, mégis sikerült példátlanul alacsony szinten tartani az államadósságot és a költségvetési hiányunkat. Szóval eljött a pillanat, amikor megpróbálhattunk egy új kezdetet nyitni a bankszektorral való együttműködésünkben. Ez a pillanat az elmúlt év második felében jött el, hosszú tárgyalások után jutottunk el oda, ahol most vagyunk. Most egy megállapodást írtunk alá, amely megállapodás részben tartalmazza azt, hogy a magyar kormány az Erste Bank Magyarországban tulajdonrészt fog vásárolni. Köszönjük szépen Treichl elnök úrnak a korrekt együttműködést, a biztatást és az észrevételeket, amelyeket a tárgyalások során kaphattunk tőle, és az EBRD is hasonlóképpen fog dönteni, de erről majd az elnök úr beszél. Tehát az Erste Bank egy olyan magyar bank lesz, egy olyan, Magyarországon működő magyar bank is lesz, amely reményeink szerint a szerződésben vállalt magasabb finanszírozással nemcsak megtartja a pozícióját, hanem erősíteni is fogja, és hozzájárul ahhoz, hogy Magyarországon a gazdaság növekedésének üteme megmaradjon, sőt emelkedhessen. Cserébe Magyarország is vállal dolgokat. Ebben a megállapodásban a bankadó csökkentése is szerepel. Mindenkit szeretnék emlékeztetni arra, hogy amikor a bankadót bevezettük, akkor világossá tettük, hogy amint a gazdaság visszatalál a magas növekedési pályára, a költségvetést rendbe tettük, az államadósság pedig csökkenni kezd, akkor mi is vissza fogunk térni a pénzügyi válság előtti bankterhek világához. Ezt több lépésben fogjuk megtenni. Ezt rögzíti ez a megállapodás, pontosan az eljárásrendet is, hogy kellő bizalmat hozzunk létre a későbbi évekre nézve. 2016-ban és 2017-ben jelentős bankadó-csökkentéseket fogunk végrehajtani, amiket reményeink szerint aztán 2018-ban, 2019-ben is csökkenthetünk, 2016-ra és 2017-re számszerű elkötelezettséget is vállaltunk.

	Én azzal biztattam mindig az elnök urat, hogy kétségkívül nem mi vagyunk a legkedvesebb fiúk Európában, és nem mi vagyunk a legkönnyebb politikusok az európai mezőnyben, de egy dolgot senki sem vitathat el tőlünk, hogyha egyszer valamiben megállapodtunk, akkor azt mindig megtartottuk. Ezzel a megállapodással is így lesz. Minden, ami ebben a megállapodásban szerepel, az be lesz tartva. A gazdasági miniszter, aki a költségvetésért felelős, hosszú heteken keresztül végzett számításokat, és úgy látjuk, hogy a magyar gazdaság teherbíró képessége, növekedési potenciálja, a most meginduló nagyobb, növekedés által, hitelezéssel előállított nagyobb gazdasági növekedés lehetővé teszi, hogy a költségvetésünk – betartva a maastrichti kritériumokat – elviselje az alacsonyabb bankadó szintjét. Ezzel Magyarország szerintem arra a pályára áll, ahol az európai pénzügyi piacokról a magyar gazdasági növekedés érdekében a korábbiaknál jelentősebb forrásokat tudunk bevonni. Erre Elnök úrban megvan a készség, és Treichl elnök úrral is arról állapodtunk meg, hogy ők is nagyobb szerepet fognak vállalni a magyar gazdaság finanszírozásában. Ez jó hír mindannyiunknak. Több munkahely, olcsóbb hitelek, nagyobb gazdasági növekedés.

	Partnereinknek köszönöm szépen az együttműködést!
