Beszéd a felcsúti óvoda felújítása alkalmából
2009.10.3.

            Beszéd az óvoda felújítása alkalmából rendezett ünnepségen, Felcsúton.
        


Jó napot kívánok, tisztelt Hölgyeim és Uraim!
Minden előttem szóló ugyanazzal a nehézséggel küzdött, mint én, hiszen azzal akarta kezdeni a mondandóját, hogy köszönetet mond. Csak aztán kiderült, hogy – persze az egyházi személyek itt kivételt képeznek – nem volt kinek, mert nehéz megtalálni, hogy valójában kinek is akarunk itt most köszönetet mondani. Ezért a legtöbb köszönetet felém irányították, ami ugyan jólesik, de felülhaladja az érdemeimet, hiszen nyilvánvaló, hogy ennek a köszönetnek a valódi címzettje Felcsút község minden egyes polgára. Itt most saját magunknak kell köszönetet mondani, ha úgy tetszik, saját magunk vállát érdemes megveregetni, és mondhatjuk azt büszkén, hogy mi, felcsútiak erre képesek vagyunk. De nem véletlen, hogy olyan nehezen szöknek szárba az ilyen kezdeményezések, mint amelynek eredményét ma itt látjuk, hiszen Magyarország általában is, de a mi falunk is tele van jóakaratú meg cselekvő- és segítőkész emberekkel, de önmagában a jóakaratból még nem születik eredmény. Szükség van valamilyen ötletre, intuícióra, vezetőre ahhoz, hogy a jóakaratból végülis cselekvő erő, cselekvő energia legyen. Nos, itt, a mi falunkban a Fidesz csoportja volt az a vezető gondolat, az a cselekvő, aki végülis a sok jóakaratból létrehozta ezt az alkotást, amelynek én most itt, a lépcsőjén állhatok. Úgyhogy, ha megengedik, túl azon, hogy mindenkinek köszönetet mondok, külön is szeretnék köszönetet mondani a felcsúti Fidesz-alapszervezetnek, csoportnak. No, azt is tudjuk, hogy amikor az ember belevág a munkába, kiderül azonban menet közben, hogy ez nem olyan egyszerű, mint ahogy azt az elején elgondolta, mert valami mindig elfogy. Hol a pénz, hol a munkás kéz, hol a türelem, és akkor kell valaki, aki átsegít bennünket ezeken a nehéz pillanatokon. Itt, a mi esetünkben Mészáros Lőrincnek kell köszönetet mondanunk, aki jó gazdája lévén ennek az egész közös vállalkozásnak, rendre átsegített bennünket az ilyen természetű bajokon.
Kedves Felcsútiak!
Ha belegondolnak, néhány évvel ezelőtt kezdtük meg a sportpálya rendbetételét, aztán tavaly következett az iskola, idén pedig az óvoda. Én sokat gondolkodtam azon, hogy miért éppen ezek az intézmények adódtak olyan természetes módon, mármint olyan helyekként, amelyeken segíteni érdemes. S az ember könnyen rájöhet arra, hogy a felnőtteket lehet nem szeretni, ha úgy tetszik, a gyerekek szüleit lehet nem szeretni, mindannyian tudunk a magunk életéből erre példát, hogy kit nem szeretünk – különböző okokból, vagy a stílusa miatt, a múltja miatt, a nézetei miatt, egyáltalán a kellemetlen természete miatt –, de a gyerekeket nem lehet nem szeretni. A gyerekeket csak szeretni lehet. Ezért ha akar egyszer Magyarországon valaki egy olyan programot megfogalmazni, amivel biztos lehet, hogy mindenki egyet ért, akkor valami olyan programot kell megfogalmaznia, amely úgy hangzik körülbelül, hogy minden gyermek lakjon jól, minden gyermek olvasson, minden gyermek mozogjon. Na, ezért van az, hogy mi a sportpályát, az iskolát és az óvodát hoztuk rendbe itt, a mi falunkban.
Tisztelt Hölgyeim és Uraim!
Én azt gondolom, hogy Magyarország 2010-ben egy óriási lehetőség előtt áll. Gyakran szoktam is ezt mondani, mindig meg is szokták kérdezni aztán tőlem, mire föl ez a magas, szárnyaló reménykedés? Hiszen azt az emberek meg tudják mondani, hogy hogyan ment tönkre Magyarország, lassacskán azt is meg tudják mondani, hogy kik tették tönkre, de azt nem szokták kérdezni, hogy ezt tudjuk, de hol van a reményre okot adó, biztató fejlemény, hol vannak a biztató jelek, hol van az a fényes lehetőség, amiről én beszélek?
Tisztelt Hölgyeim és Uraim!
Én azt gondolom, hogy ha kicsit belegondolunk ennek a közös, nagy válllakozásnak a sikerébe, akkor a jövőre reményt adó, fontos és egyetlen mondatot könnyen megfogalmazhatjuk, amely valahogy úgy hangzik: reményre ad az okot, hogy magyarok vagyunk. Egy olyan nemzetnek a fiai vagyunk, amely különös képességekkel rendelkezik, amikor az országát újra kell építeni. Nyugodtan kimondhatjuk, hogy soha ezidáig – lassacskán több mint ezer esztendő alatt –, soha, senkinek nem sikerült Magyarországot úgy tönkretennie, hogyha mi, mindannyian összefogtunk, akkor ne tudtuk volna újra és újra fölépíteni. Ez ad igazából reményt a jövőre, ez ad reményt a 2010-es esztendőre. Persze ilyenkor – különösen a tévéstúdióban ülők – azt az okoskodó kérdést is meg szoktam kapni, hogy na jó, jó, jó, összefogás, meg majd újjáépítjük az országot, de mégis miből?
Tisztelt Hölgyeim és Uraim!
Majd abból, amiből a felcsútiak építették újjá az óvodájukat. S ne felejtsék el, hogy most a válság, egy nagy gazdasági válság mélypontján vagyunk, mégis sikerült az, amit elterveztünk. Hogyan? Nem IMF-hitelből, nem megszorító intézkedésekből, nem úgymond szigorú monetáris politikából, nem államháztartási reformból, nem állami vezetők végkielégítéséből, nem tanácsadói tanulmányokból, nem bankokból, végül és legutolsósorban nem a piac mindenhatóságából. Ha ezekre vártunk volna, aligha hiszem, hogy lett volna hova járatni a felcsútiaknak a gyerekeiket a következő esztendőkben. Azt kell megtanulnunk magunknak, hogy csak magunkra számíthatunk! Azt a fölismerést kell magunkévá tenni az előttünk álló nehéz években, hogy csak magunkra számíthatunk. Régen a magyarok hajlamosak voltak azt gondolni, hogy ez rossz hír. Én most azt mondom Önöknek, a felcsúti példa azt bizonyítja, hogy ez jó hír.
Köszönöm, hogy meghallgattak!


orbanviktor.hu
