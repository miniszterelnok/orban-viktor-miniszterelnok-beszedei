Hogyan tovább Magyarország?
2010.03.8.

            Orbán Viktor beszéde a Vállalkozók és Munkáltatók Országos Szövetsége (VOSZ) "Hogyan tovább Magyarország?" című gazdaságpolitikai fórumán, Budapesten.
        


Tisztelt Demján Elnök Úr! Tisztelt Hölgyeim és Uraim!
Nem irigylem  Önöket, hogy ebéd helyett engem szolgálnak fel itt ebéd gyanánt, de hát  böjt idején a soványabb falatokat is meg kell becsülni. Ami a felsorolt  kérdéseket illeti, ha jól emlékszem a saját leendő előadásomra, akkor  egyetlen kérdés kivételével mindegyikre tartalmaz valamifajta reakciót.  Ez az egy a gépkocsivezetés és alkoholfogyasztás kérdése. Erre nem  készültem. De ha a villányi és a Villány környéki választók is úgy  akarják, akkor hamarosan a magyar parlamentnek lesz európai szinten  jegyzett borász parlamenti képviselője, és így a lehetőség nyitva van,  hogy a javaslatot megfontolásra a borászok a leendő magyar parlamenti  többség elé terjeszthessék.
Tisztelt Hölgyeim és Uraim!
Érdekes  körben vagyunk ma együtt, az elmúlt húsz évben sokan és sokfélét  gondoltak a jelenlévők közül politikáról, pártokról, kormányokról,  gazdasági nézetekről, gazdaságpolitikáról. Én például többször is  mondtam már Demján elnök úrnak, hogy az igaz, hogy az mindegy, hogy a  macska fekete vagy fehér, a lényeg, hogy az egeret megfogja, de a piros  macskát már messziről is látják az egerek, ezért a piros macska sohasem  fog egeret. A vörösről nem is beszélek. Igaz, mások meg azt gondolják,  hogy mindez a narancssárgára nézve is érvényes.
Nos, tisztelt  Hölgyeim és Uraim!
Akárhogy is, az élet úgy hozta, hogy most  hasonlókat, sőt Önöket hallgatva, azt hiszem, lényegét tekintve egyfélét  gondolunk. Akik ma ide eljöttünk, úgy gondoljuk, hogy ez így nem mehet  tovább. Ezen sürgősen változtatni kell, és ennek éppen itt az ideje.  Vagyis mindannyiunkat a remény hozott ide a mai napon. Azt hiszem,  mindannyian hiszünk abban, hogy reménytelen helyzet nincs, csak  reménytelen kormányok vannak, és talán abban is hiszünk, hogy szegény  ország sincs, csak gyenge kormányzattal megvert országok vannak. A  változtatásban természetesen mindenkinek megvan a maga dolga, az enyém  is, ezért jöttem el ma ide, mert tudatában vagyok annak, hogy a helyzet  súlyos, és tudatában vagyok a saját felelősségemnek is.
Tisztelt  Hölgyeim és Uraim!
Ráadásul a világban egy újabb korszakos változás  zajlik húsz év után. Aligha gondolta volna valaki huszonegy évvel  ezelőtt, amikor a berlini fal leomlott, a Szovjetunió megszűnt, a  kommunista politikai és gazdasági rendszerek elsüllyedtek, hogy húsz év  után hasonló, nagy, az egész világot újjászervező, újjáalakító  változások napjait éljük majd. Itt van Oroszország újjászerveződése, itt  van Ázsia felemelkedése, Kína, amely a mai, szabadjára engedett  világgazdasági rendben a globalizáció első számú haszonélvezője lett.  Itt van India, amely hamarosan a világ első három legnagyobb termelő  gazdaságához tartozik majd. Ahogy Csányi Sándor utalt rá, itt van az  Egyesült Államok a maga gondjaival, hiszen ez a válság, amely megrázta a  világot, most nem a tanulatlan, periférián elhelyezkedő, a csodált  piacgazdaság leckéjét még nem teljesen megtanult államok köréből indult  ki, hanem a világgazdaság rendszerének centrumából, a világgazdaság  centrumából. A jól képzett, bennünket gyakran kioktató világgazdasági  centrumból, az Egyesült Államokból.
Aztán itt van az európai  kontinens, ahol egy korszak, a neoliberális korszak véget ért, egy  gazdasági nézetrendszer, a tudományos kapitalizmus bukott meg, amely azt  tanította nekünk, hogy a piac mindenható, ezért nem szükséges  korlátozni. Megbukott itt, Európában egy politikai nézetrendszer, amely  fölborította az egyén és a közösség közötti egészséges egyensúlyt,  kétségbe vonta a felelősség szükségességét, és megbukott egy szellemi  áramlat, amely ezt a gazdasági és politikai nézetrendszert  összehangolta, és egyfajta európai ideológiai rendszerré szervezte. Azt  akartam ezzel mondani Önöknek, tisztelt Hölgyeim és Uraim, hogy amit ma  átélünk, az nem egy válság, hanem egy korszakos világgazdasági és  világhatalmi átrendeződés. A világgazdasági és világhatalmi változások  jégzajlása sodorja magával a világot. Önök bármerre fordítják a  tekintetüket, ennek a változásnak a rengéshullámai körülöttünk mindenhol  átrendezi a megszokott tájképet. Minden korban létezik egy  koordinátarendszer, amelyen belül mindenkinek el kell helyeznie a  gondolatait. Minden korban létezik egy mérce és mérésrendszer, amely  megméri, megítéli és minősíti az eszméinket, az ideáinkat és az  észjárásunkat. Itt van például a ma sokat emlegetett protekcionizmus  kérdésköre. Én jól emlékszem, milyen stációkon ment keresztül a  protekcionizmus gondolatának megítélése csak az elmúlt húsz évben az  európai közgondolkodásban. Én emlékszem, amikor ez a szó utálatos volt,  aztán azt mondták, hogy veszélyes, aztán azt mondták, hogy elvetendő,  aztán azt, hogy megfontolandó, ma pedig azt mondják, hogy magától  értetődő.
Nos, tisztelt Hölgyeim és Uraim!
Ebben az  összefüggésrendszerben, vagyis egy nagy, világgazdasági és világhatalmi  átrendeződés összefüggésében kell értelmezni és elhelyezni a mi  magyarországi válságunkat. Ez is elég lett volna, hogy összegyűljünk itt  a mai napon. Néhány nappal ezelőtt látott nyilvánosságot  Franciaországban egy elnöki beszéd, amely egy öt hónapon keresztül tartó  ipari termelési vita összegzése, amely jól jelzi, hogy a világgazdaság  helyzete önmagában is elég indokot szolgáltat minden, nálunk sikeresebb  államban is, hogy a gazdasági és a politikai élet vezetői kellő  előkészítés mellett, s után összejöjjenek. De Magyarországon az  együttlétünk mellett még ezen felüli okok is vannak. Mindannyian tudjuk,  hogy Magyarország nagy bajban van, mások térdig, mi szügyig gázolunk a  válságban. Magyarország sajátos helyzetben van, mert a gazdasági és a  piaci spekuláció mellé társul a politikai spekuláció, amely tovább  súlyosbítja a helyzetet, politikai kormányzati spekulációk, mint amilyen  a költségvetési trükközés és adathamisítás. A politikai spekuláció  részének tekintem a privatizációs bevételek ésszerűtlen fölhasználását.
Elegendő,  ha arra gondolnak, hogy az elmúlt húsz év legnagyobb, egyszerre  rendelkezésre álló bevétele talán a reptér privatizációjakor állt  rendelkezésünkre, az a legnagyobb összeg: meghaladta a négyszázmilliárd  forintot. Az akkori javaslatot, hogy azt tegyük egy reformalapba, és  onnan hajtsunk végre nagy elosztási rendszerreformokat, mert szemben a  közhiedelemmel, az nem pénzt hoz, hanem rövidtávon pénzt visz,  legfeljebb közép- és hosszútávon hoz. Nem ez történt, és ma ez a  bevétel, ez a hatalmas összeg a magyar nemzetgazdaság egyik  legjelentősebb summája már nincsen sehol. Hasonlóképpen a kormányzati  spekulációk körébe sorolom a hitelfelvételt, amely jóléti kiadásokat  finanszírozott.
Én pontosan emlékszem, mert ott ültem az ellenzéki  kerekasztal tárgyalásain is, a látszat néha csal. Már akkor is ott  ültem, 1989-ben, ahol teljes egyetértés volt abban függetlenül attól,  hogy a kommunista vagy az ellenzéki oldalon ült valaki, hogy még egyszer  nem fordulhat elő Magyarországgal az, hogy a vezetői hiteleket vesznek  föl, és abból jóléti kiadásokat finanszíroznak. A jóléti kiadások  finanszírozása voksszerzést jelent, és ilyen értelemben a hitelekkel a  politikai élet saját magát finanszírozza ahelyett, hogy a gazdaságot  finanszírozná. Ezt mondtuk ki akkor, hogy ez még egyszer nem fordult  elő. És nézzék meg, 2002 után az első dolog, ami padlóra vitte a magyar  gazdaságot, éppen ez a politikai spekuláció volt. Fölrúgva a régi  közmegegyezést, ismét hatalmas hiteleket vettek föl, és ebből nem a  gazdaságot finanszírozták, nem gazdasági növekedést támogattak, hanem –  mint Önök is tudják – inkább jóléti kiadásokra, meg nem térülő  költségvetési kiadásokra ment ez el.
De ide sorolom, tisztelt  Hölgyeim és Uraim, mármint a kormányzati spekulációk magyar helyzetet  tovább súlyosbító tényei közé a körbetartozást, ami egy egész primitív,  útonállói spekuláció, és ide sorolom a korrupciót is, amivel  kapcsolatban hosszas fejtegetést nem kívánok tenni, csak azt szeretném  mondani, hogy arról nem beszélni kell, hanem fel kell számolni. A  felszámolás módja jól ismert. Nem fordulhat elő, hogy közmegbízatást  teljesítők, akik korrupcióban érintettek, megtartják a személyes  vagyonukat, miután lelepleződtek. Ilyen nem fordulhat elő. Nem fordulhat  elő, hogy az okozott kárt nem térítik meg. Nem fordulhat elő, hogy  megrovás után milliárdosként a magángazdaságba távozva morzsolgatják  eseménytelen mindennapjaikat. Ez mind nem fordulat elő, tisztelt  Hölgyeim és Uraim, mert a mindenkori kormánynak ezt meg kell  akadályoznia.
Ami a korrupciót illeti, Chikán Attila előadásának  egy megjegyzésére szeretnék utalni, természetesen a többiek előadásai is  kétségkívül inspirálóak voltak. Dejà vu érzésem volt, úgy volt, mint  régen a kormányüléseken, ott is mindig Chikán Attila miniszter úr  hozzászólása váltotta ki belőlem a legtöbb reakciót, aminek valószínűleg  az is oka lehet, hogy az ember általában mindig a volt tanárának akar  bizonyítani elsősorban. Ez most sincsen másképpen. A korrupcióval  kapcsolatban azt szeretném mondani, hogy a török időkre történő utalás  megtévesztő, és vigyázni is kell vele. Nagyon közel van az „ennek így  kell lennie” az „egyik kutya, másik eb” fölfogáshoz, és ha így  gondolkodunk, akkor nincs kiút ebből a helyzetből. Tehát fontos, hogy  különbséget tegyünk aközött, hogy egyes emberek háza táján, egyes  politikai vagy gazdasági közösségek háza táján néha előfordul korrupció,  amit nem szabad elfogadni, és súlyosan büntetni kell, meg aközött, hogy  máshol a korrupció a szerveződés alapja. Ez nagy különbség. És ezért ne  hozakodjunk elő a török példával, mert bezárjuk magunkat egy olyan  csapdába, amiből pedig ki lehetne szabadulni. Egészen más dolog, hogyha  néha olyasmi történik, aminek nem szabadna megtörténnie, és persze azért  jár a büntetés, meg más, hogyha a BKV-nál még a fizetésből is vissza  kell adni politikusoknak, tisztelt Hölgyeim és Uraim! Ez egy másik  világ. És az egyiket azonnal föl kell számolni, a másikkal szemben pedig  szívós harcot kell folytatni.
Hasonlóképpen, ha megengeded,  Attila, még arra a fölmérésre is szeretnék egy mondat erejéig utalni,  amit azzal kapcsolatban idéztél ide, hogy a magyarok az államtól várják a  megoldást. Én is olvastam azt a fölmérést, csak más a konklúzió az én  fejemben. Szerintem a magyarok nem az államot szeretik, a magyarok  biztonságra vágynak, és szeretnének élni egy olyan piacgazdaságban,  amely biztonságot nyújt a számukra, megélhetést, állást,  kiszámíthatóságot. Amíg nem tapasztalják meg, hogy a piacgazdaság is  képes ilyen létfeltételeket teremteni, addig mindig az államhoz fognak  fordulni. Tehát ha azt akarjuk, hogy ez ne így legyen, akkor azért  legalább annyit kell tenni a gazdasági élet szereplőinek, mint a  mindenkori kormányzati vezetőknek.
Hasonlóképpen még egy utolsó  megjegyzést. Azt is hallottuk Chikán tanár úrtól, a volt  miniszterünktől, hogy a politika az elosztást kedveli. Ez megint egy  olyan, hajak alá már mélyen beevett fölfogás, amelyet ki kell hívnunk.  Egy szabályos párbajra kell kihívnunk ezt a gondolatot. Ugyanis ez nem  így van, vagy legalábbis egy más nézőpontból másképpen fest. A helyzet  az, hogy a politikusok már csak olyanok, hogy versenysportágban  indulnak. Olyanok, mint Önök. Versenypiacon vannak. Van rivális, vannak  szabályok, nyerni szeretnének. És ezért nagy kérdés az, hogy kitől  kaphatják meg a voksokat. És egész addig, amíg egy magyar gazdaságban  többen élnek elosztásból, mint termelésből, addig ne lepődjünk meg,  hogyha a politikusok egyébként úgy gondolják, hogy a győzelemhez az visz  közelebb, hogyha az elosztás révén próbálják megnyerni azokat, akik  többen vannak az elosztási oldalon, mint akik egyébként termelő  tevékenységet folytatnak. A nagy kérdés tehát az, hogy jön-e olyan  politikai vezetés, amely képes nem alkalmazkodni a mostanra kialakult  helyzethez, hanem megpróbálja, igen, reformlépésekkel, a vállalkozókkal  való okos egyeztetések révén megfordítani ezeket az arányokat, és esélyt  csinálni egy olyan politikának, amely nem az elosztási csoportoknak  próbál ígéreteket tenni, hanem elsősorban a gazdaságot kedvezményezi, és  világossá teszi, hogy a gazdaságot kedvezményezve elő lehet állítani  azokat a forrásokat, amelyek egyébként a redisztribúcióból, az  elosztásból élő társadalmi csoportok számára kiszámítható, tisztességes  és biztos életet tesz lehetővé. Ezt a politikát várjuk mindannyian, de  ezt úgy nem fogjuk elérni, ha megrójuk a politikusokat azért, mert  alkalmazkodnak a versenyszabályokhoz. Mint ahogy Csányi Sándor szavait  illetően, az adócsalás ügyében, ugye, prédikálhatunk mi itt az adó  befizetésének szükségességéről, ha olyan versenyföltételeket szabunk,  amely szinte kikényszeríti a vállalkozóból az adócsalást. Amit  természetesen nem tudunk elfogadni, még akkor sem, hogyha a vállalkozó  lét vagy adócsalás dilemmájában kell, hogy döntsön. Akkor sem  fogadhatjuk el, de a megoldás nem az, hogy fölszámoljuk őket, hanem az,  hogy létrehozunk egy olyan adórendszert, amely mellett azonban már  tisztességesen, az adót befizetve, sikeresen is a vállalkozási szférában  maradhatnak.
Tisztelt Hölgyeim és Uraim!
Tehát. Azt gondolom,  hogy azért jöttünk ma itt össze, mert most nem pártkérdésről van szó.  Itt most nem ideológiai kérdésekről van szó, hanem valami sokkal  egyszerűbb dologról. A dolog úgy áll, kellő szerénység mellett mondom  ezt, hogy Önöknek szükségük van egy erős kormányra, nekünk szükségünk  van egy erős vállalkozói világra, és mindkettőnkre szüksége van  Magyarországnak, ezért vagyunk ma itt együtt. Mind a ketten, a politika  is és a gazdaság tagjai, résztvevői is itt akarnak élni, itt akarnak  boldogulni, ha külföldre mennek, akkor Magyarország hírét öregbíteni  akarják, ezáltal Önök is és mi is definíciószerűen nemzeti  elkötelezettségűek vagyunk.
Tisztelt Hölgyeim és Uraim!
Azért  jöttünk össze, legalábbis én azért jöttem, hogy kiderüljön,  számíthatunk-e egymásra. És ha az derül ki, hogy számíthatunk egymásra,  akkor ne habozzunk kinyilvánítani az együttműködési szándékunkat. De  mire is szövetkezzünk? Arra kell most szövetkeznünk, hogy elkerüljünk  valamit. Ahogyan a meghívó, Demján elnök úr mondta, hogy elkerüljük,  hogy Európa cselédországa legyünk, hogy elkerüljük, hogy Európa  szegényháza legyünk, hogy elkerüljük a mai helyzetnek azt a  megismétlődését, amikor tétlenül és tehetetlenül szemléli az ország  vezetése, miképpen sodródik a hazánk. Igen, bár nem esik jól, de ki kell  mondani: Magyarország ma gyenge ország. Gyengék vagyunk, mert gyenge a  vezetésünk, gyengék a vezetőink, gyenge a kormányzatunk, ezért gyenge az  államunk, és gyenge a hazánk is. Azért jöttük össze, hogy megbeszéljük,  miképpen lehet ezen a helyzeten változtatni. Hogyan kerülhetnek az  ország élére erős vezetők? Hogyan hozhatnak azok létre erős vezetést,  hogyan lesz erős kormányzatunk? Hogyan lesz erős gazdaságunk, erős  vállalkozói világunk, erős államunk és erős nemzetünk?
Azért kell  megtalálnunk az együttműködés ösvényét, mert ezt csak együtt érhetjük  el. A nagy célokra pedig – mint ahogy a mai együttlét jelmondata is  figyelmeztet bennünket – társulnunk kell! De nem mindegy, tisztelt  Hölgyeim és Uraim, hogy Önök majd kivel fognak társulni. Arról már  beszéltem, hogy nyilván a mostani helyzet folytatása semmilyen reménnyel  nem kecsegtet. De arra is érdemes Önöknek figyelniük, hogy mire van  szüksége egy vállalkozói világnak a profithoz, a számításai  megtalálásához. Szeretném Önöket nyomatékosan figyelmeztetni arra, hogy a  sikeres gazdasági tevékenységhez nyugalom és kiszámíthatóság kell.  Ezért nem mindegy, hogyan változtatunk. Van biztonságos változás, és van  olyan változás is, amely mindent fölforgat, és ami mindent fölforgat,  ott Önöknek, az üzletnek, a biznisznek sok fű nem terem, tisztelt  Hölgyeim és Uraim!
Mindannyian tehát, Önök is és én is, Önök is és  mi is egy biztonságos változásban vagyunk érdekeltek. És Önök is tudják  a gazdasági tapasztalatból azt, ami érvényes a politikában is. A  biztonságos változáshoz két dolog kell: tapasztalat és erő.  Szélsőségességgel, radikalizmussal, az ország életének fölforgatásával  sohasem jöhet létre erős vállalkozói világ, sohasem jön létre az a  környezet, amely egyébként esélyt és versenylehetőséget, sőt  versenyelőnyt kínál a magyar vállalkozóknak.
Tisztelt Hölgyeim és  Uraim!
Vagyis nagy célokra érdemes társulnunk, mert mindannyian  tudjuk, hogy Magyarország akkor erős, amikor nagy céljai vannak. Idézzük  csak fel az iskolai tanulmányainkat! Erős volt a hazánk a reformkorban,  amikor a nemzetállam megteremtése és a feudális viszonyok megszüntetése  volt a nagy cél, ami összefogta a magyarok energiáit. Erős volt a mi  hazánk a kiegyezés utáni időszakban is, amikor a polgári fejlődés  beindítása, hazai ipar, kereskedelem, közlekedés és kultúra fellendítése  foglalkoztatta az ország vezetőit. Erős volt a mi hazánk, bár romokban  hevert a II. világháború után, amikor a lerombolt ország újjáépítésén  szinte eufórikus állapotban dolgozott mindenki, aki túlélte a  világégést. Akkor az újjáépítés nagy célja megsokszorozta a háborúban  sokat szenvedett magyarok életerejét. És úgy gondolom, hogy bár rövidebb  időszak volt, de ebbe a sorba tartozik a Széchenyi-terv korszaka is,  amikor a hazai gazdaság hosszú idő után egy olyan üzenetet kapott, mely  arról szólt, hogy nélkülük a magyar gazdasági élet szereplői, a  gazdaságot működtető vállalkozók nélkül, az ő és a mindenkori állam  szövetsége nélkül Magyarország nem erősödhet meg. A fölsorolt valamennyi  történelmi időszakban hol rövidebb, hol hosszabb időre Magyarország  vitán felül erős volt, és ereje egész Európában tiszteletet váltott ki,  és elismerést gerjesztett a magyarok iránt.
Tisztelt Hölgyeim és  Uraim!
Magyarország ma azért látszik gyengének, mert az utóbbi  években nem voltak, és ma sincsenek nagy céljai. Erről azonban nem az  emberek tehetnek, mert mindig az ország vezetőinek a dolga, hogy  megfogalmazzák és kitűzzék a nemzetet egyesíteni képes nagy célokat.
Tisztelt  Hölgyeim és Uraim!
Nagy célokat csak jó erőállapotban lévők tudnak  kitűzni és véghezvinni. Engem mindig is ez a meggyőződés hajtott. Én  tudom, hogy Magyarországnak van ereje. Ha itt körülnézünk, akkor nem  túlzás, ha azt állítom, hogy Magyarország ereje itt van ebben a  teremben. Mindannyian tudjuk, hogy itt ma az erősek gyűltek össze,  akiknek van erejük ahhoz, hogy változtassanak az ország sorsán – a  gyengék nincsenek itt. A gyengék ma, kedves Barátaim, máshol vannak.
Magyarországnak  újra nagy célokat kell maga elé kitűznie, hogy kilábaljon a válságból,  és mielőbb meghatározó és megkerülhetetlen szereplője legyen a  közép-európai gazdasági régiónak is. Nagy közös célok valójában mindig  nemzeti ügyeket jelentettek. Olyan ügyeket, amelyeket egy adott  történelmi helyzetben minden magyar ember, legyünk szerényebbek, de  legalábbis a nagy többség egyszerre tartott fontosnak. A mai helyzet  több ilyen nemzeti ügyet is kijelöl. Az Önök kérdései éppen ennek a  nyomvonalán haladnak. Rend, biztonság megteremtése, az egészségügy  rendbehozatala, és sorolhatnám. De ha ma bárkit megkérdeznek az Önök  utcán, akkor azt fogják tapasztalni, hogy tízből nyolc ember a magyar  gazdaság talpra állítását és a munkahelyteremést említi első helyen.  Igen, a felnőtt magyar lakosság több mint nyolcvan százaléka kész arra,  hogy a magyar gazdaság talpra állításának ügyét nemzeti ügyként fogadja  el, és ezt támogassa. Egy ilyen talpra állításnál azonban mindenkinek az  energiájára szükség van. Az elmúlt nyolc év legsúlyosabb bűne a  politikában az volt, hogy a kormányzás saját gyengesége miatt  gyakorlatilag ellenségként kezelte a vállalkozókat – az irigységről most  nem beszélnek, velünk több szerencséjük lehet, mert mi egyáltalán nem  vagyunk irigyek az Önök sikereire, bennünket nem zavarnak a gazdag  emberek, sőt azt hisszük, hogy szegénységből csak szegénység következik.  Arra van szükség, hogy a gazdagabb és jómódú és tehetséges emberek  ügyesen sáfárkodjanak a képességükkel, ezért a kiemelkedő gazdaság sem  zavar bennünket, föltéve, ha van összefüggés a jólét és az érdem között.  Ez az egyetlen, amit fontosnak tartunk.
Nos, tisztelt Hölgyeim és  Uraim!
Azonban az elmúlt nyolc évben akár irigység, akár a  kormányzati gyengeség leplezése okán, bármi is volt az oka, végül is a  kormányzat ellenségként kezelte a vállalkozókat. Ezt az első pillanatban  meg is üzente, amikor elkezdte megfojtani, kiszorítani a szuszt a  Széchenyi-tervből. De nem ez volt a legsúlyosabb eset, tisztelt Hölgyeim  és Uraim! A magyar politikának, a magyar kormányzati politikának van a  vállalkozókkal szemben egy ősbűne. Most nem arra a mondatra gondolok,  amit Önök is ismernek – „hazudtunk reggel, éjjel meg este” –, nem is  arra, hogy trükkök százaival tévesztettük meg a választókat, még csak  nem is arra, hogy „nem csináltunk semmit”, „majdnem beledöglöttem, hogy  másfél évig úgy kellett tenni, mintha kormányoztunk volna”. Nem ezekre a  mondatokra gondolok – pedig ezek is szép helyezés reményében  indulhatnának egy nemzetközi versenyen –, hanem arra a mondatra  gondolok, amely maga volt a színtiszta hadüzenet, és úgy hangzott: el  lehet innen menni. Ez a legsúlyosabb mondat, ami egy országban, egy  nemzeti közösségben elhangozhat.
Tisztelt Hölgyeim és Uraim!
Mert  mi lesz, ha egyszer megfogadják? Akkor elmennek először a  tőketulajdonosok, elmennek a vállalkozók, aztán elmennek a szakunkások,  aztán elmennek a segédmunkások, aztán elmennek az állami alkalmazottak,  az orvosok meg az ápolók. És aki ezt a mondatot mondta, itt marad  egyedül. Ő lehet a legyek ura, tisztelt Hölgyeim és Uraim! Ezért ezt a  mondatot a magyar politikának ki kell törölnie, és világossá kell  tennie, hogy épp az ellenkezőre van szükség. Azt akarjuk, hogy senki se  menjen el, sőt azt akarjuk, hogy aki elment, az ismét úgy nézhessen  Magyarországra, hogy itthon megtalálja a számítását, és ha tud, van még  benne vágy, képesség és erő, akkor igenis jöjjön haza, mert számítunk  rá.
Tisztelt Hölgyeim és Uraim!
Most olyan kormányra van  szükség, amely elég erős ahhoz, hogy kiálljon a magyar vállalkozókért,  és nemcsak itthon, hanem külföldön is. Olyan kormányra van szükség,  amely képes előkészíteni a terepet a magyar vállalkozások számára a  határokon túl is. Én sokat járom az országot, és azt mondhatom Önöknek,  hogy rengeteg a tehetséges ember, sok a nagyszerű gondolat, van még  alkotókedv, föllelhető a vállalkozói szellem, van még készség a  szorgalomra és a tudás megszerzésére, csak mindez kihasználatlan. Ha  egyáltalán működik még Magyarország, az ma nem az IMF-hitelnek  köszönhető, hanem annak, hogy vannak még Magyarországon olyan emberek,  olyan magyar vállalkozók és olyan munkavállalók, akik szívósságából,  munkabírásából és tehetségéből még futja a napi munkavégzésre. Ők, igen,  ők mentik meg napról napra Magyarországot a gazdasági válságtól.
Tisztelt  Hölgyeim és Uraim!
Tehát nem az alkotókedv, nem az életerő, nem a  szívósság vagy a munkabírás hiányzik Magyarországon, hanem valami  egészen más. Nekem gyakran van olyan érzésem, mint amikor egy autóval  hosszú, kanyargós úton el akarunk jutni valahová, és egyszer csak egy  kanyar után azt látjuk, hogy sziklák fekszenek előttünk – teljesen  eltorlaszolva az utat. Ez a történet azonban nem a közúton játszódik,  tisztelt Hölgyeim és Uraim, hanem a fejünkben, igen, a mi fejünkben. És a  sziklák, amelyek eltorlaszolják az utat, valójában a saját  gondolkodásmódunk rögzült tévképzetei. Idézek belőlük néhányat. Nem  lehetséges olyan bankrendszer Magyarországon, amely nem a spekulációt,  hanem a magyar gazdaságot finanszírozza, vagy milyen sokan gondolják,  hogy nem lehetséges olyan adórendszer, amely nem a feketegazdaságba  üldözi az embereket, hanem munkára és vállalkozásra ösztönöz. Vagy mások  fejéből: nem lehetséges olyan közbeszerzési rendszert kidolgozni, amely  előnyben részesíti és helyzetbe hozza a magyar vállalkozásokat. Vagy  egy másik ilyen tévhit: nem lehetséges olyan törvényeket hozni, amelyek  megvédik a magyar termelőket, termékeket, árukat és fogyasztókat.
Itt  áll az ország, tisztelt Hölgyeim és Uraim! Fejében a blokkoló,  önlefegyverző akadályokkal, tehetetlen bénultságban, és mindenki azon  gondolkodik Magyarországon, hogy ezeket a bizonyos sziklatömböket hogyan  lehetne megkerülni. Szeretném elmondani Önöknek, hogy ezeket a tömböket  nem lehet megkerülni. Ezeket csak elmozdítani lehet, ezeket félre kell  lökni az útból, vagyis föl kell tűrnünk az ingünk ujját, kell vennünk  egy nagy levegőt, ezeket a tévképzeteket félre kell gördítenünk az  útból. Higgyék el, ha egyszer nekikezdünk, sokkal könnyebben fog menni,  mint gondolnánk, mert ezek a tévképzeteket valóban tév-képzetek,  félreértések, igazságtalan, valótlan állítások. Merjük egyszer  kimondani, hogy igen, lehetséges olyan bankrendszer Magyarországon,  amely a magyar gazdaságot, a termelő vállalkozásokat és a  munkahelyteremtést finanszírozza, és nem a spekulációt. Miért ne  hihetnénk mindannak, amit ma itt hallottunk, miért ne hihetnénk a  takarékszövetkezetek nevében itt elhangzott előadásának? Miért ne  bízhatnánk bennük, és helyezhetnénk őket végre egyszer a politikai  figyelem középpontjába?
Igen, ki kell mondanunk, hogy lehetséges  olyan adórendszer, amely az embereket munkára és vállalkozásra ösztönzi,  nem pedig a törvények kijátszására. Miért nem mondjuk ki egyszer  világosan, miért nem mondja ki az ország első számú vezetője, egyszer  végre érthetően és világosan, hogy van olyan közbeszerzési rendszer,  amely előnyben részesíti és helyzetbe hozza a magyar vállalkozásokat. És  miért nem mondják ki a parlamenti képviselőink végre, hogy igenis  lehetséges olyan törvényeket hozni, amelyekkel megvédik a magyar  termelőket, a magyar földet, a magyar termékeket, árukat, fogyasztókat  és vízkészletet.
Nézzünk végre szét a világban, tisztelt Hölgyeim  és Uraim! Az Egyesült Államoktól Anglián, Franciaországon át  Németországig mindenhol ezen dolgoznak. A bankrendszer átalakításán, az  adózás egyszerűsítésén, az ottani, hazai vállalkozók erősítésén és  védelmén, munkahelyek teremtésén, vagyis röviden összefoglalva: az egész  nyugati civilizációban a termelés felpörgetése lesz a cél a növekedés  beindítás érdekében. Itt a legfrissebb példa. Elég, ha felütik az  újságokat: az Európai Unió azon gondolkodik – leginkább a németek –,  hogy valamilyen európai valutaalapot kellene létrehozni. A francia elnök  nyíltan beszélt a héten arról, hogy adókedvezményt és támogatást adnak  azoknak a francia cégeknek, akik külföldről hazajönnek: hazatelepülési  támogatást. Vagy ugyanebben a beszédben azt mondja a francia elnök, hogy  huszonöt százalékkal akarja növelni Franciaország ipari termelését öt,  azaz öt év alatt. És amikor Magyarországon valaki így mer beszélni,  legyen az vállalkozó vagy politikus, akkor azonnal voluntarizmusról  beszélnek. Ugyan kérem, itt és most, Európában?
Tisztelt Hölgyeim  és Uraim!
A francia elnök odáig merészkedett – most a bankok vezetőit  arra kérem, hogy ne figyeljenek, vagy ha van náluk repülősó, vegyék elő  –, a francia elnök nem kevesebbre készül, mint arra, hogy bevezet egy  ipari takarékbetétet nyíltan meghirdetve, hogy a megtakarított források  egy részét minél közvetlenebb módon lehessen eljuttatni a termelés  fölpörgetése érdekében. Én nem azt akarom mondani, hogy erre nekünk is  szükségünk van, csak szeretném Önöknek jelezni, hogy az egész világ  eddig szokatlan, újfajta eszközöket és módszereket keres annak  érdekében, hogy túljusson azon a válságon, amelyben mindannyian, de  leginkább mi, magyarok benne vagyunk. Ha továbbra is provinciálisak  vagyunk, ha továbbra is csak azokat az ideológiai tételeket hajtogatjuk,  amelyeken nyugodott az elmúlt húsz évben a magyar gazdaság, ha ezek az  újszerű eszközök és formák nem honosodnak meg Magyarországon, a mostani  versenyhátrányunk még nagyobb lesz, mert a többiek nem lesznek restek,  hogy megtalálják az új eszközöket és az új módszereket.
Tisztelt  Hölgyeim és Uraim!
Van azonban egy olyan úttorlasz is itt  Magyarországon, amely más országban nincs, legfeljebb Görögországban  volt az elmúlt hetekig, és Magyarországon valójában ez az úttorlasz  okozza a legnagyobb gondot, leginkább itt vagyunk hátrányban másokhoz  képest. Ez a torlasz nem egy tévhit, itt egy valóságos torlaszról van  szó. Néhány év óta Magyarországon gyakorlattá vált, hogy a kormány  eltitkolja és meghamisítja a költségvetési számokat, manipulál az ország  valós gazdasági helyzetét leíró adatokkal. Ennek három súlyos  következménye lett. Először is az, hogy az ország elveszítette a  nemzetközi színtéren a hitelképességét. A második következmény, hogy a  kormánnyal, horribile dictu az egész politikával szemben óriási  bizalmatlanság alakult ki a magyar társadalomban. Ötéves adócsökkentő  programot fogadtunk el, ha emlékeznek rá, 2005. év végén, hogy a  választások után bevallja a kormány, hogy vicc volt, voksot akart, az  egészet hatályon kívül is helyezi. És a harmadik következmény, ami talán  a legsúlyosabb, hogy nem is tudhatjuk, pontosan mi a helyzet. Nem  ismerjük a gazdaság valódi állapotát, nem ismerjük a pontos tényeket és  adatokat. Márpedig erős és tartható költségvetés, erős és tartható  adatok, tudásbázis nélkül felelős kormányprogramot nem lehet készíteni,  mert az olyan, mintha lottószelvényt töltenénk ki. Ennek az úttorlasznak  az elhordásával tehát nem lehet várni, ezt azonnal el kell kezdenünk,  mert amíg nem végezzük el, addig nem tudunk megmozdulni. Ezért az elmúlt  napokban úgy döntöttünk, hogy felállítunk egy gazdasági tényfeltáró  bizottságot, amelynek vezetését a volt pénzügyminiszterre, Varga  Mihályra bízzuk, és fölhatalmazzuk őt arra, hogy külső szakértők  bevonásával kezdjék meg a gazdaság teljes átvilágítását. Én arra  szeretnék kérni mindenkit, az itt ülők közül, hogyha keresik őket, akkor  legyenek kedvesek, álljanak rendelkezésre, hogy végre lezárhassuk a  magyar gazdaság egyik legsúlyosabb korszakát.
De nem elég az utat  felszabadítani, azt is biztosítanunk kell, hogy soha többé ne  torlaszoljuk el saját magunk előtt. A múlt hibáiból tanulnunk kell, hogy  még egyszer ne követhessük el őket. Én bevallom Önöknek, hogy a legtöbb  fejtörést, ha a választásokon túlra gondolok – ami egyébként önmagában  nem helyes –, a választásokon túlra a választás után kell gondolni  igazából, az ember könnyen megbotlik a saját cipőfűzőjében, de mégis, az  ember nem mindig tud ellenállni a kísértésnek, és ha a választások  utánra gondolok, akkor a legnagyobb – ha megengedik, hogy így  fogalmazzak – szakmai dilemmát az okozza, hogyan fogjuk a világ  nyilvánossága előtt felfedni az ország valóságos helyzetét anélkül, hogy  ne kerüljünk Görögország helyzetébe. Hogyan tudjuk úgy elmondani az  igazat, hogy közben a törékeny bizalom, amely körülöttünk kialakult, és  ami az árfolyamokban ölt egyébként testet, amelyre Csányi Sándor  helyesen rámutatott, hogy a törékeny bizalom ne illanjon el. De ne is  szoruljunk bele a hazugságba, mert előbb-utóbb úgyis el kell mondanunk.  Hazugságban nem lehet élni. A gazdaság kikényszeríti előbb-utóbb az  igazat, ennek a módját meg kell találnunk. Mert valóban a  legtörékenyebb, a magyar gazdaság ma a legtörékenyebb arról az oldalról,  amit árfolyamkockázatnak nevezünk. És a valóság fölfedése önmagában  képes olyan bizalmi válságot kialakítani Magyarország körül, amit a  legtehetségesebb emberekből álló kormánynak sem biztos, hogy sikerül  majd kezelnie. Ez tehát az a politikai, gazdasági és nemzetközi dilemma,  amiben ma egész Magyarország itt, Görögország árnyékában ül.
Tisztelt  Hölgyeim és Uraim!
Tehát visszatérve a gondolatomhoz, annak  érdekében, hogy még egyszer ne kövessünk el hasonló hibákat, néhány  dolgot ki kell mondanunk, mint a következő kormányprogram és  gazdaságpolitika alapvetéseként vagy annak pilléreiként. Az első, hogy  nem szabad a munkát és a termelést spekulációval kiváltani. Másodszor:  nem szabad hitelből jóléti kiadásokat finanszírozni. Harmadszor: nem  szabad kiárusítani az ország kincseit és erőforrásait, úgy, mint a  termőföldje, a vize, a tudása vagy a turisztikai adottságai. Negyedszer:  nem szabad valótlan számokkal manipulálni a költségvetést. Ha ezen mind  túlvagyunk, képesek vagyunk erre a néhány pillérre gazdaságpolitikát  építeni, és a sziklákat az útról eltakarítottuk, és szabad a pálya,  akkor már csak azt a kérdést kell feltenni, hogy ez az út mit is jelent,  és hova vezet.
Nos, tisztelt Hölgyeim és Uraim!
Az  eddigiekből is kitűnik talán, hogy én úgy érzem, hogy egész Magyarország  egy nagy vállalkozás előtt áll. Szerintem ez mindenkit, aki ma itt van,  belülről már jó ideje feszít. Mindenki úgy gondolta, hogy ő maga  személy szerint is és a hazánk is sokkal többre lenne képes annál, mint  amilyen teljesítményt az elmúlt években mutattunk. Mindannyian tudjuk,  hogy a magyar gazdaság talpra állítása a régi alapokon nem valósítható  meg. Látjuk, halljuk, hogy a világ túllépett azokon az axiómákon, amire  eddig a magyar gazdaságot is építettük. Itt állunk tehát egy közös, nagy  vállalkozás előtt. Úgy érzem, hogy az egész ország erre vár, erre  biztatnak bennünket. Nem egyszerűen szabadulni akar a mostani  kormányzóktól, az sem kevés, sokkal többet vár: egy igazi nagy közös  vállalkozást, amelyben megmutathatja az erejét, a képességét, a  szorgalmát és a tudását.
Én, ha ezt a nagy vállalkozást, ezt a  közérzületet megpróbálom szavakba önteni, akkor olyasmit mondhatok  Önöknek, hogy a magyarok arra várnak, hogy mi közösen, azt hiszem, hogy  Önök és mi közösen megalkossuk az értékteremtő piacgazdaságot. Az  értékteremő piacgazdaságot úgy, ahogyan ezzel a franciák meg a németek  is próbálkoznak. Egy olyan gazdaságot, amely a munkaerő hozzáadott  értékére épül, és ennél fogva hosszú távon is fenntartható. Egy olyan  nemzeti gazdaságot, amely magyarul, magyar fejjel gondolkodik, magyar  erőforrásokra épít, magyar munkaerőt alkalmaz, a magyar beszállítókat  részesíti előnyben, vagyis Magyarország erejét növeli.
Félreértés  ne essék, Magyarország nincs és hosszú ideig nem is lesz abban a  helyzetben, hogy lemondjon – miért is kellene – a külföldi  befektetésekről és beruházásokról. Attól tartok, hogy az a szám, amit  itt előttem Beck elnök úr mondott, miszerint a magyar nemzeti össztermék  negyven százalékát ők állítják elő, egy alulbecsült szám. Ha jól  megszámolom, lehet, hogy van az még ötven is, tisztelt Elnök úr! Ez jól  mutatja, hogy nekünk természetesen szükségünk van külföldi  beruházásokra, amelyek bekapcsolódnak a magyar gazdaság vérkeringésébe,  és bennünket pedig besegítenek a nemzetközi gazdaság vérkeringésébe.  Ezért indokolt az a fölvetés, amelyik valamelyik kérdésben fogalmazódott  meg, hogy mindenfajta állami kedvezményt, amit a külföldieknek nyújt a  magyar állam – ha egyáltalán ez szükséges – csak akkor tegye meg, hogyha  egyébként olyasmit kér cserébe, amely a magyar vállalkozók számára és a  magyar gazdaság számára, mint beszállítói kvóták előírása, mint  beszállító vállalkozások kiválasztása, mint hozzáadott érték, mint  munkahelyteremtés, egyébként más országban megszokott és elvárható.
Nos  tehát, tisztelt Hölgyeim és Uraim!
Én azt gondolom, hogy a nagy  közös vállalkozása a magyaroknak abban áll, hogy az előttünk álló úton  végigmenjünk, és eljussunk oda, abba az állapotba, amit úgy hívhatunk,  hogy értékteremtő piacgazdaság. Nos, hát ez az a pont, ahol itt van ez a  Demján Sándor úr előadásában, a kivetítőn látható hat pont. Nem tudom,  megvan-e még, amely, ha jól értettem az Elnök úr szavait, lényegében  udvarias formában, de végül is az előföltételeket tartalmazza, azokat a  pontokat, amelyeket a Vállalkozók és Munkaadók Országos Szövetsége és a  hozzá tartozó világ a kormányzattal, bármilyen kormányzattal való  együttműködés előföltételnek tekint a jövőben. Ez egy súlyos, nem  mondom, hogy udvariatlan, de egy súlyos, kétségkívül egyenes, világos  beszéd és helyzet, amiben most mindannyian vagyunk, és én nem is  kerülhetem meg, hogy ezekre válaszoljak. Ha megengedik, akkor rabolva  még az Önök idejét néhány percig, ezen a hat ponton szeretnék is  keresztülgyalogolni.
Az első a „Versenyképes adókat!” Itt meg  tudunk állapodni egymással abban az esetben, hogyha az Önök számára is  elfogadható, hogy a vállalkozások adóterheit négy év alatt, a lakosságét  hat év alatt a régiós versenytársaink szintjére, majd valamivel az alá  süllyesztjük. Ezt vállalni tudja a következő kormány. „Társulj és fogj  össze, magyar.” Itt azt tudom mondani, Elnök úr, hogy mi hívei vagyunk  annak, hogy szakmai és regionális tőketársaságok jöjjenek létre  valamikor 2011 során tőke- és kamattámogatással, állami részvétellel,  különböző, Nyugaton már ismert formák bevezetésével. „A termelés  prioritása” – mondja a harmadik pont. Ezt talán nem is kellene itt  elismételnem, mert én úgy fújom, hogy Önöknek a könyökükön jön ki, ami  úgy hangzik, hogy a társadalom foglalkoztatásszerkezetének átalakítását  célozzuk meg tíz év alatt, és tíz év alatt egymillió munkahely  létesítését tartjuk szükségesnek és lehetségesnek, döntő mértékben a  termelő szférában. A negyedik pont, amely úgy hangzik, hogy „Piacot a  magyarországi vállalkozásoknak!” Ha jól értettem a hozzászólásokat, itt  az érdeklődés köre leginkább a közbeszerzések irányába fordult. Én azt  tudom vállalni, hogy 2012-re, mert itt néhány törvényt azért meg kell  alkotnunk, a hazai közbeszerzésekben a többségi magyar tulajdonban lévő  vállalkozások ugyanolyan arányban lesznek nyertesek, mint a német és a  francia gazdaságban az ottani többségi tulajdonban lévő cégek. Ezt  2012-re vállalhatónak látom. „Kis- és középvállalkozások fellendítése”  az ötödik pont. Itt azt tudom mondani Önöknek, hogy a  gazdaságfejlesztésre fordítható erőforrások aránya alacsony a nem  gazdasági célokra fordított erőforrásokhoz képest. Tehát először is  aránymódosításra van szükség az európai uniós pénzek esetében a  gazdasági és nem gazdasági célú beruházások között, majd utána a  gazdaságon belül pedig aránymódosításra van szükség a kis- és  középvállalkozások irányába. Én áttanulmányoztam az európai uniós pénzek  felhasználását a velünk rivális országok esetében itt, a régióban és  néhány kiemelkedően jól teljesítő országét, Finnországét vagy  Németországét, és azt tudom mondani, hogy azt elérhetőnek látom, hogy a  hazai termelő kis- és középvállalkozások az európai uniós támogatásokból  körülbelül ötven százalékban részesedjenek, ezzel Európában egyébként  az első, második, harmadik helyen lehet majd lenni.
És itt van  végül a hatodik, a legsúlyosabb eset. Ismét az árfolyamkockázatokra  szeretném fölhívni a figyelmet. „Euró, de nem minden áron.” Demján elnök  úr azt mondta, hogy amíg a magyar gazdaság teljesítménye nem éri el az  Európai Unió átlagának nyolcvan százalékát, addig nem kell lemondani az  önálló árfolyam- és kamatpolitikai előnyeiről, ha jól értettem a  gondolatát. A nyolcvan százalék sok. Én nem akarok alkudozni, mert ez  méltatlan volna hozzánk. Ha nyolcvan százalékot mondunk, azzal időpontot  is mondunk, mert olyan gazdasági növekedést előidézni, hogy néhány éven  belül az Európai Unió átlagának nyolcvan százalékát elérjük a mostani  nyolc évvel a hátunk mögött, ez azt jelenti, hogy nem belátható  időpontra tolódik az euró bevezetése. Én nem mondom, hogy ez így jó vagy  rossz, én csak azt akarom mondani, hogy sokszor megégette már magát a  magyar politika az euró bevezetésének időpontjával. Én szeretném  fönntartani a következő kormány számára azt a szabadkezet, hogy amikor  látható, hogy mikor reális csatlakoznunk, akkor nevezzük meg a  céldátumot és a csatlakozás egyéb föltételeit. Aki egyszer a száját  forró tejjel megégette, az a hideg vizet is fújva issza. Nevetségessé  tettük magunkat több alkalommal, amikor évente módosítottuk az euróhoz  való csatlakozás időpontját úgy, hogy a végén már időpontot sem mertünk  mondani.
Nos, tisztelt Hölgyeim és Uraim! 
Ezt a hibát nem  szeretném elkövetni, ezért a hatodik pontra én nem tudok kezet adni.  Ellenben azt javaslom, hogy volt itt egy kérdés, aminek a súlya talán  eléri azt a szintet, hogy a hatodik pont között – ha hat ponthoz  ragaszkodunk, nekem tetszik – helyet kaphasson. Az örökösödési ügy. Én  nem azt tartom csak problémának – kicsit bátrabb volnék, mint Önök –,  tehát nemcsak azt látom gondnak, hogy a magyar vállalkozók, amikor  különböző vagyonelemek örökléséről van szó, akkor huszonegy százalékos  illetéket kell, hogy fizessenek. Nekem ennél sokkal alaposabb, mélyebben  fekvő bajom van a mostani rendszerrel. Én egyetértek azzal, amit Demján  Sándor – komolyan veszem, amit Demján Sándor, nemcsak egyetértek, hanem  halálosan komolyan veszem – a bevezetőjében mondott, hogy a magyar  vállalkozókban van még hajlam arra, hogy nem akárhol, hanem itthon  akarnak élni és sikeresek lenni. A magyar vállalkozók nem úgy  gondolkodnak a saját sikerükről és vagyonukról, mint amit magukkal  akarnának vinni a sírba. Sőt, azt sem akarják, hogy ebek harmincadjára  jusson, ha az élet túllépett rajtuk. Hanem azt szeretnék, hogyha családi  vállalkozások jönnének létre Magyarországon, ha jól értem, azt  szeretném, ami Németországban és Olaszországban is van, ahol egy  vállalatnál büszkén tüntetik fel a két-, vagy háromszáz évvel ezelőtti  alapítást, és említik azt a tényt, hogy még mindig családi kézben van.  Nos, én ezzel mélyen egyetértek, és ha nem akarjuk, hogy a magyar  vállalkozók máshol keressék a boldogulásukat, hogy úgy fogalmazzak, ha  azt akarjuk, hogy a vállalkozóknak megmaradjanak a nemzeti érzelmei,  akkor fontos, hogy ezek a hosszú úttal rendelkező családi vállalkozások  létezhessenek Magyarországon. És ma ezt irtja, kifejezetten ennek a  fölszámolására törekszik a jogrendszer.
De én továbbmegyek: ez  nemcsak a vállalkozókkal van így, ez mindenkivel így van. Ezért én azt  gondolom, hogy ott, ahol egyenes ági öröklésről van szó, az élet  természetes módján lefelé vagy szerencsétlen módon fölfelé – az is elő  szokott fordulni –, ahol tehát egyenes ági öröklésről van szó, ott az  államnak egész egyszerűen nincsen semmi keresnivalója. Semmi  keresnivalója! Nemcsak a vállalkozás esetében, senkinek az esetében  sincs. Ha a társadalom kiinduló egységének nemcsak a személyt, hanem  inkább a családot tekintjük, mert az családon belül marad, és a családi  ügyekbe az államnak nincs keresnivalója. Ezért tehát én egy ilyen  értelmű erős, az öröklési rendre vonatkozó, a szabad vagyonáthárítás  jogát fönntartó megfogalmazást egy hosszabb egyeztetés után  lehetségesnek tartok. Na, hát ennyit talán erről a hat pontról.
Tisztelt  Hölgyeim és Uraim!
Végezetül, mielőtt megköszönném, hogy itt  lehettem, azzal szeretném zárni mondandómat, összefoglalva a  gondolataimat, hogy az elmúlt nyolc év Magyarországon a gyengék korszaka  volt, és itt az ideje, hogy most az erősek korszaka következzék, amivel  mindenki, minden magyar jobban jár. Ha én ebben a Magyarországban,  ebben az erős Magyarországban hiszek, és én arra szeretném Önöket  buzdítani minden nehézség ellenére, meg minden keserűség ellenére, meg  minden, az államtól kapott pofon ellenére is arra szeretném Önöket  igenis biztatni, hogy merjenek nagyok lenni, nagyobbak, mint valaha  gondolták volna. Én tudom, hogy Magyarország soha nem állhat talpra, és  nem lehet erős magyar vállalkozók nélkül. Arra szeretném kérni Önöket,  hogy érezzék át ennek a jelentőségét, és ennek az Önökre háruló  személyes felelősségét. És arra kérem Önöket, hogy azt is lássák meg  egyben, hogy ez nemcsak felelősség, hanem egyben lehetőség is az Önök  számára, hogy maradandó dolgokat alkossanak, és újabb és újabb sikereket  érjenek el. Én azt szeretném, hogy Magyarország olyan ország legyen,  ahol a magyar emberek felnéznek, mert felnézhetnek a magyar nemzet  vállalkozóira.
Hajrá Magyarország! Köszönöm, hogy meghallgattak.


orbanviktor.hu
