Reagan a bizonyíték, hogy létezik teljes megújulás
2011.06.29.

            Orbán Viktor beszéde Ronald Reagan szobrának avatásán, Budapesten.
        


Tisztelettel köszöntöm Önöket, akik eljöttek ma, hogy együtt felavassunk egy új szobrot itt, Budapesten. Mégpedig egy amerikai elnök, az Egyesült Államok negyvenedik elnökének, Ronald Wilson Reagannek a szobrát. Megkülönböztetett tisztelettel köszöntöm az Egyesült Államok képviselőit, akik mind régi barátai Közép-Európának és Magyarországnak. Hasonló tisztelettel köszöntöm a Magyarországot képviselő kedves vendégeinket.
Fölvetődik a kérdés, miért emelünk szobrot mi, magyarok egy amerikai elnöknek? Szakértők hada elemzi a nemzetközi rendszer működését, de az államférfiak működtetik. Az elemzőnek nincs kockázata. Ha következtetései helytelennek bizonyulnak, újabb tanulmányt ír. Az államférfi egyszer dönthet. Tévedései jóvátehetetlenek. A történelem mond majd ítéletet felette, milyen bölcsen irányította a változásokat, és milyen sikerrel őrizte meg a békét. Ronald Reagan jól döntött. A változást bölcsen irányította és megőrizte a békét. A történelem ítéletet mondott róla, s az ítéletet a megbecsülés és a köszönet hatja át. Ezért kell hát szobrának Budapesten is állnia.
Tisztelt Hölgyeim és Uraim!
„Döntse le ezt a falat!” – mondta Ronald Reagan a szovjet kommunista párt főtitkárának. A magyar határnyitással kiütöttük az első téglát, majd a fal le is dőlt, a szovjet birodalom s vele a kommunista diktatúra korszaka végérvényesen összeomlott. Magyarország és a szocialista tömb falai közé zárt többi ország kiszabadulhatott, új világ kezdődött, megindult a kettéosztott Európa, a megosztott nyugati civilizáció egyesülése. Ma tehát annak az embernek és vezetőnek állítunk szobrot, aki megváltoztatta, megújította a világot, benne a mi közép-európai világunkat is. Aki hitt a szabadságban, a szabad emberek erkölcsi erejében és abban, hogy a szabadság útjába emelt falak ledönthetőek. Ő volt az, aki kiállt azért a meggyőződésért, hogy a rosszal nem lehet együtt élni, a gonosszal nincs békés egymás mellett élés és nincs kompromisszum. Legyen bármilyen nagy és félelmetes, meg kell küzdeni vele és le kell győzni. Hivatalba lépésekor az ovális irodában egy táblát helyezett el az íróasztalán, rajta a következő mondattal: „It can be done” azaz meg lehet csinálni. És úgy is lett. Tabukat döntött, öröknek hitt dogmákat söpört félre egyszerűen a józan ész nevében. Ledöntötte a falakat, amelyeket a XX. század torz és beteg ideológiái nevében emeltek a szabadság útjába. A falakat, amelyek elszigetelték a nyugati civilizáció egyik részét a másiktól. De Ronald Reagan nemcsak a múlt miatt fontos számunkra, hanem a jelen és jövő szempontjából is. Magunkért és a gyermekeinkért is tesszük, amit teszünk. Erőt akarunk meríteni a példájából. Azt szeretnénk, ha az ő könnyed, szellemes és sziklaszilárd eltökéltsége átszállna ránk. Mi, magyarok most érkeztünk el oda, amikor azt kell mondanunk egymásnak, döntsük le a falakat, amelyek eddig elzárták előlünk a jövőt, az igazi szabadságot, a kibontakozást, a sikert. Nekünk, kedves Vendégeink, itt, ma Magyarországon még falakat kell lebontanunk, hogy kiszabaduljunk a múlt hibáinak fogságából, erős, sikeres, büszke országgá váljunk.
Tisztelt Hölgyeim és Uraim!
Ő a bizonyíték arra, hogy igenis, létezik teljes megújulás, meg lehet változtatni az életünket, a sorsunkat, a világunkat, ha van hozzá bátorságunk és erőnk. Igen, mindez sikerülhet, ha vesszük a bátorságot, hogy határozottan különbséget tegyünk jó és rossz, igaz és hamis, értékes és talmi között. Ha vállaljuk, ahogy Reagan elnök is vállalta a jó és rossz közötti különbség kimondásával járó felelősséget. Ahogyan lámpást sem azért gyújtanak, hogy véka alá rejtsék fényét, erkölcsi ítéleteink is értelmüket vesztik, ha nem azok szerint cselekszünk. Mi, magyarok tudjuk, milyen farkasszemet nézni a gonosszal. Mi, akik a hétköznapok valóságában éltük át, nem csak a történelemkönyvek lapjairól ismerjük a kommunizmust, saját bőrünkön tapasztaltuk, hogy az önkényuralom gépezete hogyan nyomorít meg egy nemzetet. 1990-ben úgy tűnt, a nyugati világ győzelme teljes. Úgy tűnt, biztonságos, kiszámítható és szabad világ vár az emberiségre. Ma, 2011-ben már látjuk, hogy valójában egy teljesen új és teljesen ismeretlen fejezet kezdődik az emberiség történetében. A bizonytalanság lett úrrá a mi nyugati civilizációnkon. Tartunk attól, amit egyszer már átéltünk, vívódunk afölött, amit még nem ismerünk, és aggódunk, mert elveszíthetjük azokat az értékeket, amelyek számunkra oly becsesek. Fülünkbe cseng egy régi bölcsesség. „Utazó, nincsenek kész utak. Az utakat az ember saját magának töri.” A politika állandó úttörés. Szerencsés időkben hosszabb pihenőkkel, válságos időkben megállás nélkül az.
Újra kellene egy Ronald Reagan. Vajon készülődik-e már valahol?


orbanviktor.hu
