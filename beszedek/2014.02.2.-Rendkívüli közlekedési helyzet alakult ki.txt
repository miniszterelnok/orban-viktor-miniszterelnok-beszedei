Rendkívüli közlekedési helyzet alakult ki
2014.02.2.

            Orbán Viktor sajtótájékoztatója a Belügyminisztériumban, 2014. február 2. Budapest.
        


	Ha megengedik, röviden tájékoztatnám Önöket, hogy milyen helyzet alakult ki az országban. Rendkívüli közlekedési helyzet alakult ki tegnap. Ez a rossz hír, és a jó hír pedig az, hogy ítéletidő nem alakult ki Magyarországon – szemben Szerbiával. A félelmeink erősek voltak. Szlovéniában, Ausztriában és Szerbiában ítéletidőhöz közeli állapotok alakultak ki. A legnehezebb a helyzet Szerbia területén, Szabadka alatt. Az a jó hír, hogy az ott tomboló szélvihar el fogja kerülni Magyarországot, vagy legfeljebb a szélét kapjuk meg ennek az időjárásnak. Ezzel szemben a közlekedési helyzet továbbra is rendkívül nehéz. Négy településünk van elzárva. Ez most a szokásos februári hófúvásoktól eltérő módon kifejezetten az ónos eső és az utak lefagyása miatt kialakult helyzet. Mind a négy település személygépkocsival sem közelíthető meg. Gratulálni szeretnék a katasztrófavédelem, a rendőrség és a készenlét miatt a honvédség egységeinek is. Mindenki tette a dolgát. Ez azt jelenti, hogy az előrejelzéseket kellő időben a meteorológiai szolgálattól megkaptuk. Az előrejelzések hibátlanok voltak, ami kulcskérdés. Ilyen esetben a meteorológiai előrejelzésekre kell hagyatkoznunk, és az állami meteorológiai szolgálat munkatársai elismerést érdemelnek, mert hajszálpontos előrejelzéseket adtak. Az intézkedéseink is erre alapoztak. Az intézkedések lényege a mozgósítás és a tájékoztatás volt. Szeretném tájékoztatni a közvéleményt arról, hogy az állami szervek együttműködése jó volt, az állampolgárok állammal, állami szervekkel való együttműködése meg egyenesen kiváló. Úgy látom, az emberek a tájékoztatást nemcsak pontosan és időben megkapták, hanem komolyan is vették. Ha nem így történt volna, akkor ma az ország tele lenne az útról lecsúszott gépjárművekkel, és könnyen előállhatna ismét olyan helyzet, mint korábban, egy évvel ezelőtt, amikor keresztbe fordult járművek meg az útról lecsúszott járművek gyakorlatilag megbénítják a közlekedést Magyarországon. Jó döntés volt, hogy a kamionokat a határnál megállítottuk. A tájékoztatás szerint most 1.247 olyan kamion várakozik Magyarország határánál, akit nem engedtünk be. Ez helyes, nem is engedjük a kamion forgalmat a következő időszakban sem, a 7,5 tonnánál nagyobbakat sem engedjük még föl az utakra. A határfeloldás a lezárt területeken, ahol majd beléphetnek, később ezeknek a gépjárműveknek folyamatos lesz. Ott, ahol a helyzet javul, ott majd beléphetnek. Az előrejelzésünk szerint a kellemetlen és nehéz körülményeket előidéző időjárás vissza fog húzódni. Keleten már ma délig jelentősen javulni fog a helyzet, nyugaton azonban továbbra is nehéz helyzettel kell szembenéznünk, és ez azt jelenti, hogy nyugaton valószínűleg holnapig az érvényben lévő riasztások és tilalmak életben is maradnak. Arra kérem az ország nyugati felén élőket, hogy továbbra is vegyék komolyan azokat a kéréseket, amelyeket az állami szervek intéznek hozzájuk, a keleti országrészben élők pedig remélhetik, hogy délután már egy könnyebb helyzettel számolhatnak. A mozgósítás keretében a közlekedési rendészet teljes létszámmal ki lett vezényelve a közutakra, és ez így is marad a mai nap során is – a belügyminiszter úrnak ezt köszönöm! Minden megyében működnek a katasztrófavédelem operatív törzsei. A hivatalos katasztrófavédelem 1.897 fővel és 687 tűzoltó járművel készenlétben áll, jelzem, hogy már életet is mentettek. Voltak útról lecsúszók, akik be is szorultak a kocsiba, és úgy kellett őket onnan kimenteni. Gratulálok ehhez a férfias teljesítményhez! A katasztrófavédelem egységei 210 fővel és 52 technikai eszközzel készen állnak, és 38 alkalommal végeztek eddig műszaki mentést, a Magyar Közút pedig 377 fővel és 357 munkagéppel van kint, és teszi a dolgát. A honvédségtől is kaptam jelentést, és a tábornok úr azt a megnyugtató jelentést adta át a számomra, hogy szükség esetén a honvédség eszközei és állománya is rendelkezésre áll, de úgy tűnik, hogy eddig erre nem volt, és most úgy áll a dolog, hogy nagy valószínűséggel erre nem is lesz szükség, de ha ez másképp alakulna, akkor is készen állnak. A rossz időt és a rendkívüli közlekedési helyzetet előidéző időjárás levonulóban van, és jó reményünk van, hogy hétfőre visszaállnak a szokásos állapotok. Hétfőn – úgy tűnik –, hogy az ország minden pontján mindenki el tud indulni a munkahelyére. Addig, különösen az ország nyugati felén mindenkinek családi programot javaslunk.

	Köszönöm szépen a figyelmüket!

miniszterelnok.hu
