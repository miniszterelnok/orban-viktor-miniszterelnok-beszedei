Beszéd a Konrad Adenauer Alapítvány konferenciáján
2009.02.27.

            Orbán Viktor beszéde a Konrad Adenauer Alapítvány konferenciáján, Berlinben.
        


Tisztelt Hölgyeim és Uraim!
Engedjék meg, hogy megköszönjem, hogy megtiszteltek bennünket a mai jelenlétükkel, amely számomra is egy különleges pillanat, hiszen olyan nagyszerű emberekkel lehetek együtt, akikkel Magyarországon is egy pódiumon lépünk föl. Gondolok itt Miniszter Úrra, Pozsgay Imrére. Gondolok a Páneurópai Piknik jelen lévő képviselőire. Ebben a körben Magyarországon sem találkoztunk. Megtiszteltetés számomra, hogy Oplatka professzor úr előadását meghallgathattuk, és egy jó szándékú csínytevésemről be-, illetve azzal el kell itt számolnom, hiszen ma, amikor Angela Merkel kancellár asszonnyal találkoztam, akkor kiadói és szerzői engedély nélkül a nyomdából megszereztem egy példányt a könyvéből. A szerzői jog természetesen a Kancellár Asszonyt illeti.
Tisztelt Hölgyeim és Uraim!
A beharangozóban a kelleténél is több elismerő szót hallottak a személyemmel összefüggésben. Egyszer egy hasonló helyzetben hallottam egy amerikai embert beszélni, aki a következőképpen válaszolt a túlzó elismerő szavakra: „Ha édesapám itt lenne, büszke lenne rám. Ha édesanyám itt lenne, mindent szó szerint elhitt volna”.
Nos, talán egyetlen mondatban annyit hadd mondjak az akkori eseményekről, hogy minden szó, amit elmondtam, gondos mérlegelés után fogalmazódott meg, hiszen közösségek akaratát fejezte ki. Nincs szó magányos hősről, az egy politikai változásokat felgyorsítani akaró közösség képviselőjéé, akiknek erkölcsi, személyes, bajtársias támogatásukat is a hátam mögött érezhettem. Ez talán arra emlékeztethet bennünket, hogy az afféle erkölcsi megerősítések, mint bajtársiasság és a barátság milyen fontosak a politikában, és talán biztatnak is bennünket arra, hogy a jövőben is használjuk ezeket az erőforrásokat. Ha egy mondatban kell válaszolnom az itteni találkozó címében megfogalmazottakra, illetve magyarázatot kellene szolgálnom, hogy mi volt Magyarország különleges szerepe, akkor könnyű dolgom van most már meghallgatva Oplatka professzor urat. Egy mondatban annyit mondhatok: Magyarország különleges szerepe a kommunizmus összeomlásában az volt, hogy a folyamatokat felgyorsította, és a német menekültek, turisták kiengedése révén pedig nemzetközi összefüggésbe helyezte, nemzetközivé szélesítette.
Tisztelt Hölgyeim és Uraim!
Engem arra kértek fel, hogy ne csak az akkori eseményekről, az elmúlt húsz évről beszéljek, hanem vigyem el a történet fonalát a máig. Erre harminc percem van – most már csak 26. És tudom, hogy ha van egyetlen hely a világon, ahol fegyelmezettnek kell lenni, az éppen Németország. Ezért időnként egy-egy témában a kifejtés helyett csak jelzéseket tudok mondani Önöknek. De bízom benne, hogy összességében egy mozaikkép mégiscsak kirajzolódik majd a gondolataimból. Az első kérdés, amivel foglalkozni szeretnék, mi kellett, mik voltak a föltételei a magyarországi demokratikus átalakulásnak. Ennek az egyik dimenziójáról most nem beszélek, hiszen majd Pozsgay Imre, ha úgy gondolja, beszél róla. Ez a kommunista rendszeren és a párton belüli átalakulás. Kellett hozzá azonban ezen kívül még egy ellenzéki stratégia, amely a nyolcvanas években végighúzódott Magyarországon. Egy bonyolult összefüggést fogok leegyszerűsíteni. Mit gondoltunk mi a nyolcvanas években Magyarországon, hogyan kell küzdeni a kommunizmus ellen. Erre nagyon nehéz volt a válasz. Olyan nehéz, hogy mi magyarok nem is tudtuk a helyes választ.
A helyes válasz valójában egy lengyel import. Adam Michnik és a lengyel ellenzék közös terméke, és a földalatti, szamizdat kiadványokon keresztül került be a magyar értelmiségiekhez. A teória lényege a következő volt: a kommunizmus ellen nem lehet harcolni forradalommal – 1956 megmutatta, hogy le fogják verni. A kommunizmus ellen nem lehet harcolni a belső reformok politikájával, mert mielőtt az megváltoztatná a rendszert, az oroszok meg fognak jelenni, mint 1968-ban Csehszlovákiában. Mit lehet akkor tenni? Zárójelbe kell tenni a politikai hatalom kérdését. És ahelyett, hogy a politikai hatalom közvetlen megdöntésével foglalkoznánk, ki kell építeni, ki kell szakítani a kommunista dominancia alól bizonyos területeket, a szabadság kis szigeteit kell létrehozni, vitaklubokat, köröket, egyesületeket, amelyek egymással is kapcsolatban vannak, és ha eljön a pillanat, akkor ezeket majd össze kell kapcsolni nagy erőkkel a rendszer átalakítása érdekében. Mi ezt elhittük, hogy ez működni fog. Azért hittük el, mert Lengyelországban ez már működött.
1981. december 13-án nem az volt a legfontosabb, hogy Jaruzelski egy diktatúrával, egy államcsínnyel ledöntötte a Szolidaritás nevű mozgalmat, hanem hogy minden híradás arról szólt, hogy ellenállás van. És nemcsak fizikai ellenállás a bányászok részéről, hanem illegalitásba vonultak rengetegen, és a föld alatt fogják folytatni a szervezkedést. Egy kommunista országban! 1981 arról szólt, hogy a hetvenes években vitt lengyel stratégia, amely civil társadalmat épített, és amely aztán 1980-81-ben közvetlen politikai szerepet vállalt, már nem volt úgy megsemmisíthető, mint ahogy megsemmisítették 56-ban a demokratikus erőket a forradalom után, vagy ahogy megsemmisítették őket 68-ban Csehszlovákiában az ottani változásokat követően. Egy kelet-európai felkelés egy békés fölkelés Lengyelországban, ami után maradt valami. Maradt politikai aktivitás. Illegalitásban ezrek. Maradt az egyház ellenállása. Maradt alternatív nyilvánosság. Maradt remény a következő politikai változásra.
No, ezért hittük el mi a nyolcvanas évek közepén, hogy ez a jó stratégia, és eszerint is éltünk. Ez vezetett aztán oda, hogy az 1988-89-es események felgyorsultak. Akkor számos ifjúsági szervezet létezett Magyarországon, akik egymásról is tudtak. Megjegyzem Pozsgay Imre is tudott róla, és ahol lehetett, támogatott, nehogy véletlenül felszámoljanak bennünket a reformellenes erők. És így megszerveződött az a politikai közösség, amely 1989-ben a változásokban Magyarországon részt vett. Kellett a magyar átalakulás sikeréhez a történelem is. Az ember gyakran mondja ki könnyedén azt a gondolatot, hogy az élet nem más, mint ha a már meghaltak, az élők, meg az utánunk majd megszületendők szövetsége. Ez maga az emberi élet. Ez olyan szlogennek tűnik – látványos gondolatnak. De a nyolcvanas években mi ezt szó szerint átéltük, éreztük annak a történelemnek a súlyát, amelyet 1956 szimbolizált számunkra.
Ha az 56-os forradalom hatását egy mondatban kell a 89-es változásokra megfogalmazni, akkor ez úgy hangzott Magyarországon: a forradalmakkal Magyarországon nem lehet viccelni. Mert 56-ban nemcsak értelmiségi megmozdulások voltak, hanem igazi forradalom – barikádokkal. Ez volt az egyetlen olyan forradalom, az egyetlen olyan ellenállás Közép-Európában, amely tényleges veszélybe sodorta a kommunista vezetést. Utcai igazságszolgáltatás, tömeggyilkosok felkeresése, ahogy ez egy forradalomban lenni szokott. Nincs más közép-európai ország, ahol a kommunista elit megtapasztalhatta volna azt, hogyha viccel a forradalmakkal, a végén még saját életével is fizethet érte. Ez csak Magyarországon történt. Ha úgy tetszik, ez a történelmi tapasztalat jót tesz a reformképességnek. A kommunista párton belül ez dolgozott. Ha vissza akarom adni ezt a hangulatot – tudják: Budapesten a viccek a legfontosabb politikai hírforrások – akkor fölidézem azt a közismert, nem túl szellemes viccet, amely akkortájt, 1988-89-ben terjedt Budapesten. A történet szerint Grósz Károly, a kommunista párt Központi Bizottságának első embere utazik a villamoson. Ebből is látszik, hogy ez egy abszurd vicc. Akkor egyszer csak a főtitkár rálép egy utas lábára, mire az pofon vágja, majd ugyanabban a pillanatban a másik oldalról is kap egy nagy pofont. És akkor felháborodik, és azt mondja odafordulva a pofozkodókhoz: Az, akinek a lábára léptem, és adott nekem egy pofont, azt még megértem, de magának mi oka volt erre? Mire a másik: elnézést, Főtitkár úr! Azt hittem, elkezdődött… Szóval a történelem az 56-os forradalom története bizony nagyon sokat segített a magyar átmenetben.
Harmadrészt kellett még a magyar változás sikeréhez egy új nemzedék is. Tudják: ritka, de előfordul, hogy egy-egy nemzedék szabályosan meghívást kap a történelemtől, és akkor minden nemzedék eldönti, hogy elfogadja-e azt, vagy sem. Mi úgy éreztük, hogy nekünk személyre szóló meghívókat küldtek. Ez szimbolikusan például a június 16-ai fellépési lehetőségünkben fejeződött ki, amikor a fiatal nemzedék nevében én szólhattam. De itt többről van szó, mint egy beszédről. Itt arról van szó, hogy egy nemzedék úgy érezte, hogy valóban eljött az a pillanat, amikor a saját jövőjét meghatározhatja. Közhelyszerűen hangzik, de igaz, hogy az ifjúság lényege végül is abban áll, hogy az ember úgy érzi, hogy az életének a kereteit saját maga jelölheti ki. Örököl valamit, de ő akarja kijelölni, hogy saját életének hol legyenek a határai. Ez minden nemzedék természetes életérzése.
Amikor a történelem meghívása, meghívólevele találkozik ezzel az életérzéssel, akkor az ifjúság úgy gondolja, itt egy nemzedék, amelyik saját politikai határait is ki akarja jelölni, és akkor beszél. Akkor nincsenek tabuk: le a kommunistákkal, menjenek haza az oroszok, elegünk van az egészből, legyenek választások, legyen nemzeti függetlenség. Nincs ember, aki akkor a vágynak, a mondatok folyásának gátat szabhatna. Ez történt, s ez az új nemzedék is kellett 1989-90-ben Magyarországon, hogy mindez megtörténjen. Hogy még érthetőbben fogalmazzak: amikor az aggódó édesapámmal beszélgettem arról, hogy van-e értelme annak, amit művelek – ez 1988-89-ben volt –, akkor apám azt mondta: „fiam, hidd el, hogy én egy olyan országban fogok meghalni, amely orosz megszállás alatt áll”. És én azt mondtam neki: „tudod mit, édesapám, én pedig nem akarok egy ilyen országban meghalni”. Szóval ez az az öntudat, amely sok ezer családban megismétlődő beszélgetés volt, amely világosan jelezte, hogy egy új nemzedék új határokat akar saját élete számára.
Tisztelt Hölgyeim és Uraim!
Ha a mögöttünk hagyott húsz évet immár az eseménytől elfordulva szeretnénk elemezni, akkor én az azóta eltelt életünknek négy szakaszát látom. Az első szakaszt a piacgazdaság, a jogállam és a demokrácia intézményének kiépítése jelentette. Nem volt ez könnyű folyamat Magyarországon: százötvenegynéhány párt alakult rövid néhány hónap alatt. Nem véletlen, hogy a legközkedveltebb bon mot ebben az időben Magyarországon De Gaulle-tól származott, aki egyszer azt mondta a franciáknak, lehet olyan országot kormányozni, ahol több mint háromszázféle sajt van. Ennek magyar megfelelője, hogyan lehet demokráciát építeni egy olyan országban, ahol három hónap alatt 150 párt alakul. Végül is azonban a demokratikus átalakítás és a jogállam kiépítése sikeres volt.
A második szakasza ennek a húsz évnek úgy írható le, hogy az integrációért való küzdelem és az integráció évei: jelentkezés a NATO-ba, az ország alkalmassá tétele a transzatlanti biztonsági rendszerben való részvételre, fölkészülés az európai uniós tagságra: tagjelölti státusz, majd tagság. A harmadik szakasz a felzárkózás szakasza. Amikor Közép-Európa úgy gondolta, hogy egy olyan gazdasági fejlődés lehetősége előtt áll, amely azt a történelmi hátrányt, amely az egy főre jutó GDP-ben, életszínvonalban, technológiai fejlettségben megmutatkozik Nyugat-Európa és Közép-Európa között, történelmileg mérve rövid idő alatt le tudja dolgozni. Profánul fogalmazva: a közép-európai térség országai a gazdasági növekedés tekintetében jelentősen meghaladják évről-évre a nyugat-európai államok teljesítményét, s így felzárkóznak.
A mi célkeresztünkben persze sosem Németország volt, hiszen az messze esik tőlünk, hanem mindig Ausztria. És persze azt nem gondoltuk, hogy tíz vagy húsz év alatt életszínvonal, az egy főre jutó nemzeti össztermék szempontjából utol tudjuk érni az osztrákokat, de én például azt gondoltam, hogy a legnagyobb gyermekem, aki 1989-ben született, mire felnő, legalább olyan esélyekkel fog rendelkezni az életben, mint az, aki vele egy időben Ausztriában született. És ha a jelenről beszélünk, szomorúan kell beszámolnom arról, hogy erre nincs esélyünk. Magyarország szempontjából ezért ez a bizonyos felzárkózási szakasz nem minősül sikeresnek, sőt manapság inkább a leszakadás jeleit érzékeljük. De ha elfordítjuk tekintetünket Magyarországról, és az egész közép-európai térséget nézzük, akkor ez a felzárkózási szakasz rendkívül sikeres: Csehország, Lengyelország esetében, Szlovákia bent van az euróövezetben, Szlovéniáról nem is beszélve. Azt kell tehát mondanom, hogy a magyar kivétel, a magyarországi rossz állapot nem szabad, hogy elfeledtesse velünk azt a tényt, hogy a mögöttünk hagyott húsz év volt szerintem Közép-Európa legjobb húsz éve a vesztfáliai béke óta. Soha ilyen gyorsan felzárkózni, megújulni, diktatúrát demokráciára váltani, a nemzetközi közösségben helyünket elfoglalni ennek a térségnek nem sikerült. Tehát ma egy nagy sikertörténetnek a húszéves évfordulóján vagyunk itt. Dacára annak, hogy a beszédem végén a magyar válságról kell szólnom néhány szót.
Tisztelt Hölgyeim és Uraim!
Van itt egy ellentmondás, talán a terem levegőjéből is lehet érezni, miszerint valójában egy húsz éves sikertörténetről kellene itt most összegzést adni. Ehelyett mégis egy válságtudattal megnehezülve ülünk itt a teremben, és higgyék el, hogy a magyarok etekintetben fennálló fájdalmait nem enyhíti az, hogy a németeknek is válságtudatuk van ebben a pillanatban. Ezt a húszéves évfordulót ugyanis beárnyékolja az a tény, hogy az egész világ valamiféle válságba futott, nehézségek előtt áll, és úgy tűnik, maga sem tudja, merre van a kijárat.
Tisztelt Hölgyeim és Uraim!
Mielőtt erről beszélnék, engedjék meg, hogy a mai helyzet kontextusáról szóljak néhány szót, és annak összefüggéseit mutassam ki, illetve fel a húsz évvel ezelőtti események tükrében. Ennek a mai helyzetnek, amiben ma élünk, egyik fontos összetevője úgy hangzik, hogy a globalizáció haszonélvezőinek szereplői felcserélődtek. Az igazi globalizációs felgyorsulás a kilencvenes évek elejétől számítható, amikor a pénzügyi globalizáció soha nem látott perspektívát nyitott meg.
Hosszú ideig a világ egy olyan tőkeáramlási folyamattal volt leírható, aminek haszonélvezői elsősorban az európai vagy az európai alapozású civilizációk voltak, mint például az Egyesült Államok. Új területeket integráltunk a világgazdaságba, lásd Kína, ahol óriási invesztíciókat lehetett végrehajtani, ahol olcsóbban lehetett előállítani termékeket, amit később ezek a nagy cégek a világon bárhol értékesíthettek. Azonban az elmúlt néhány évben, három-négy éve ez az áramlás megfordult. A globalizációs folyamatnak a legnagyobb nyertesei ma már nem az európaiak, és nem is az amerikaiak, hanem az ázsiaiak lettek. Most már nemcsak arról van szó, hogy az ázsiaiak a saját piacaikon, a saját területeiken, amelyeket mi integráltunk a világgazdaságba, versenytársaink, hanem arról van szó, hogy a régi világpiacon, az amerikai és az európai piacokon is versenytársaink. Ezt korábban nagyon kevesen gondolták volna, vagy ha gondolták volna is, nem érezték át, hogy mit jelent mindez.
Tisztelt Hölgyeim és Uraim! 
Amiről beszélünk, az nem más, mint a világpiac újrafelosztása. Gondoljanak arra, hogy a világ harmadik, ötödik és hetedik legnagyobb bankja kínai bank. Gondoljanak arra, hogy bizonyos stratégiai termékeket az Egyesült Államok területén már csak indiai és orosz kézben lévő cégek állítanak elő. A világpiac újrafelosztásának kifejezése persze hátborzongató kifejezés egy európai ember számára. Hiszen a világpiac újrafelosztását Európában mindig háborúk kísérték. Az egyetlen jó hír, amit ezügyben mondhatok Önöknek az az, hogy ennek most nincs nagy esélye. A világpiac újrafelosztása ma ugyanis békés körülmények között zajlik – ez is a globalizációnak köszönhető. Mert korábban a piac és a terület egymással összekapcsolható dolog volt. Piac és terület nem volt szétválasztható. Aki uralta a területet, az uralta a piacot is. Ma már nem így van. A világpiacot úgy is fel lehet osztani, hogy nem kell elfoglalni egyik hatalomnak a másik hatalom területeit. Ezért várhatjuk azt, hogy ez az újrafelosztás békésen és aránylag racionális érvek mentén, racionális keretek között történik majd meg.
A mai válság, amit átélünk, kontextus szempontjából a legfontosabb mutatónk. A mai válság másik összetevője háttérként Oroszország. Amelyről másképpen kell gondolkodnunk, mint a kilencvenes évek elején, és másképpen, mint a kilencvenes évek végén gondolkodtunk. Ha megengedik, most az orosz politika kérdéseit nem taglalnám. Európának ideje felismernie, hogy árnyaltabb, tagoltabb politikát kell kialakítani Oroszország vonatkozásában, és világosan meg kell különböztetni a jövőben, melyek azok a területek, ahol Oroszország partnerei vagyunk, melyek azok a területek, ahol versenytársaik vagyunk, és melyek azok a területei, ahol ellenfelei vagyunk másnak. Világosan ki kell mondani, hogy különböző kérdések különböző aspektusba sorolják a viszonyunkat, például ellenfelei vagyunk egymásnak atekintetben, hogy mi, közép-európaiak nem fogadhatjuk el azt az orosz törekvést, hogy a biztonsági zónák, biztonsági övezetek politikája újraéledjen, felidézve a két világháború közötti időszakot, vagy akár a hidegháborús időket. Egyetlen országnak sem lehetnek legitim biztonsági igényei saját területein kívül, vagy ha úgy gondolja, hogy vannak is ilyenek, ez nem jelentheti azt, akármilyen nagy országról is van szó, hogy meghatározza, hogy szomszédja milyen biztonságpolitikát folytasson. Vagyis még Oroszország sem mondhatja még egy Örményországnak sem, még egy Grúziának sem, hogy egyébként merre tájékozódjon. Nem mondhatja meg Ukrajnának sem, Magyarországnak sem, és ha közülük bármelyik a NATO-hoz akarna csatlakozni, akkor azt el kell fogadni, mint egy szabad nép szabad akaratát.
Tisztelt Hölgyeim és Uraim!
Nagyon szeretek német közönség előtt beszélni, már hogyha CDU-hoz kapcsolódó rendezvényről van szó. Ez a közönség ugyanis mindig is érzékeny volt az erkölcsi kérdések iránt, olyan dimenziók kibontására, amelyekről a politika hétköznapjaiban alig-alig esik szó. És itt most tulajdonképpen nekem is kellene pár szót szólnom arról, hogy a rendszerváltás után húsz évvel hogyan is állunk az erkölcs kérdésével. Vagyis megtaláltuk-e a helyes választ arra a kérdésre, hogy mire való a szabadság. Mert addig könnyű a választ megtalálni, hogy a szabadság arra való, hogy az elnyomástól megszabaduljunk. Ez a valamitől való szabadság. Erre Közép-Európa hibátlanul megadta a választ, de ezután jön a neheze. Mire való a szabadság? Ezt a kérdést kellene most megválaszolnom.
Az átalakulás azonban Közép-Európában bizonyos dimenziókban sajnos lassabban ment, mint kellett volna. A szabadság és a felelősség összekapcsolása, bizonyos erkölcsi kérdések közmegegyezési rangra emelése nem következett be sok közép-európai országban, köztük Magyarországon sem. De most nem akarok erről beszélni. Most nem ezt fogom mondani Önöknek, mert azok után, amik az elmúlt fél évben történtek a világban, azt kell mondanom, hogy a közép-európaiak nem tekinthetnek úgy a nyugati civilizáció erkölcsi értékeit képviselő régi országokra, mint tettük ezt fél évvel ezelőtt.
Mert végül is mi rántott bennünket, európaiakat, nyugatiakat a mostani világválságba? Könnyű válasz az, hogy az amerikaiak. Ami egyébként igaz, de nem elégséges válasz. Hiszen mégiscsak a világ legnagyobb demokráciájáról beszélünk; mégiscsak a világnak arról az országáról beszélünk, amely rendszeresen előadásokat szokott tartani a világnak arról, hogy milyen az igazi piacgazdaság. Amely rendszeresen ki szokta oktatni az egész világot arról, hogy a piac szabadsága hogyan tudja majd megerősíteni az erkölcsi értékeket. És ezzel szemben mi történt? Kiderült, hogy az egész világ, de különösen az Egyesült Államok, majd onnan aztán egész Nyugat-Európa egy erkölcsileg elfogadhatatlan rendet kezdett kiépíteni. Mert végül is ezt a válságot, amiről most beszélünk, nem valamiféle anonim csoportdinamika, szakmai félreértés okozta, hanem ezt a mostani válságot alapvetően karakterproblémák, jellemproblémák okozták. Nem arról van szó, hogy a pénzzel rosszul gazdálkodtak, hanem arról, hogy ellopták. Nem arról van szó, hogy rosszul fektették be, hanem arról van szó, azért fektették be rosszul, tudva előre, hogy mi történik, hogy ők többet keressenek. És nem arról van szó, hogy az amerikai képviselőházban amikor a bajba jutott hitelintézetek válságainak első jeleit láthatták, akkor hirtelen mindenki meg akarta volna oldani ezt a kérdést, hanem elfedni akarták a történteket. Azt kell tehát mondanom, hogy az üzleti élet irányítóinak erkölcsi állapota sodorta oda a világot, ahol ma vagyunk, és a világgazdaság nagy moguljai között, nagy irányítói között nem találunk közép-európait. Ezért erkölcs kérdésében most Közép-Európa nem tud példaként tekinteni a nyugat-európai világra.
Tisztelt Hölgyeim és Uraim!
Mi következik mindebből? Az következik, hogy a közép-európai világ egy teljesen új helyzetben találta magát. Húsz éve dolgozunk valamin a nyugatiakkal közösen. Ez az Európai Unió kiszélesítése, egy nagy, egységes piac felépítése, egy nyitott, versenyre épülő gazdaság megteremtése. Most itt van ez a válság, és ha nem figyelünk oda, akkor a nagy gazdasági súllyal rendelkező országok olyan válaszokat fognak adni a válságra, amelyek lehet, hogy rövidtávon nemzeti szempontból talán indokoltnak tűnnek, de hatásaikat tekintve lerombolhatják az egységes európai piacot. Azok a válságkezelő lépések, amelyek a nyugati világban ma történnek, szabályosan letépik, leszakítják a közép-európai államokat, az Európai Unió egységes piacáról. Szembe kell néznünk a pénzügyi protekcionizmus és az ipari protekcionizmus jeleivel is. Nem tudom, hogy az európai világ és annak vezetői képesek lesznek-e olyan válaszokat megfogalmazni, amelyek egyszerre tudják – csak a példa kedvéért mondom – a német ipar érdekeit szolgálni, a német adófizetők érdekeit szolgálni, és egyben megtartani Közép-Európát az Európai Unióba integrált, szabad piaci térség részeként. Ez egy nagy kérdés, talán az előttünk álló néhány hónap, a jövő legnagyobb kérdése. Én csak annyit tudok mondani Önöknek, hogy a közép-európai országoknak ebben a helyzetben össze kell fogniuk, hogy a saját érdekeiket, valamint a közös Európához fűződő álmukat; a nagy, nyitott európai térséghez fűződő álmukat megpróbálják megvédeni.
Tisztelt Hölgyeim és Uraim!
A hit kérdése ismét előtérbe kerül; mármint hogy hiszünk-e abban, amit a politikában képviselünk. Amikor válság van, ez a dimenzió felerősödik. Az európai politikai elit előtt az a kérdés magasodik, hiszünk-e az elmúlt húsz év munkájában, hiszünk-e az integrált, közös európai piacban. Hiszünk-e az egyre inkább egységesedő Európai Közösségben. Hiszünk-e abban, hogy nekünk mindannyiunknak, magyarnak, németnek, csehnek, lengyelnek és franciának a történelem akkor tartogatja a legtöbb esélyt, ha megtartjuk, és erősítjük azt, amit az elmúlt húsz évben felépítettünk.
Ha ebben nem hiszünk, akkor először a legerősebbek és a legnagyobbak, majd erre válaszképpen a közép-európaiak is el fognak fordulni a nagy közép-európai álomtól. Én csak azt szeretném jelezni, hogy Magyarországon ma még jelentős többségben vagyunk mi, akik hiszünk abban, hogy az elmúlt húsz évnek volt értelme, és hogy jó irányban indultunk el. Hogy mindenkinek Európában és a világnak is szüksége van arra, hogy Európa egységes legyen, erős legyen. Ha ez a hitünk elég erős, akkor ezt a nehéz válságot is átvészelhetjük anélkül, hogy lerombolnánk azt, amit közösen felépítettünk határnyitással, falleomlással, német újraegyesítéssel, Helmuth Kohllal, magyar demokratikus átmenettel, lengyelekkel, csehekkel közösen.
Mindez megvalósítható, csak hinnünk kell benne. Találkozzunk itt néhány év múlva, hogy az azóta történteket megvitassuk!
Köszönöm szépen megtisztelő figyelmüket!


orbanviktor.hu
