A magyar gazdaságnak magyar lábakon kell állnia
2010.02.8.

            Orbán Viktor beszéde a Magyar Kereskedelmi és Iparkamara Gazdasági évnyitó című rendezvényén.
        


Tisztelettel köszöntök mindenkit! Jó napot kívánok!
Látom, hogy – bár egy gazdasági témát vitató rendezvényen vagyunk, mégis – sikerült nagy médiaérdeklődést kiváltani, ami azért nem csekélység, mert ma a politikai híradásokban a bűnügyi krónikák élvezik az első helyet. Igazán szép dolog, hogy a korrupciós ügyeken túl a nyilvánosság az ország legfontosabb kérdésére, a gazdaság kérdésére is tud azért majd figyelmet fordítani.

Engedjék meg, hogy először is kimentsem magam, amiért késtünk. Ennek az volt az oka, hogy itt van Magyarországon a német külügyminiszter, akivel kissé elhúzódó megbeszélést folytattunk. Elsősorban azért, mert megpróbáltuk kitapogatni azt, amit ma szinte senki sem tud biztosan, hogy mégis mi lesz az a nemzetgazdasági környezet, amely körülvesz bennünket a következő esztendőkben, és mindenki tudja, hogy ebből a környezetből az egyik – talán az egyik legfontosabb – szegmens éppen a német-magyar gazdasági reláció. Csakhogy értékeljük az előttünk álló feladat nagyságát, a német külügyminiszter azt mondta, hogy jó esetben körülbelül két év múlva tud visszajutni a német gazdaság oda, ahova a világgazdasági válság előtt állt.

Tisztelt Hölgyeim és Uraim!
Köszönöm szépen ezt a nagy érdeklődést, bár be kell vallanom, hogy én is tudom, hogy ez nem a személyemnek szól, hanem elsősorban a jövőnek. Úgy gondolom, hogy akik itt vagyunk ebben a teremben, mind úgy gondoljuk, hogy szeretnénk – Önök is, én is – valamilyen formában a jövő részesei lenni. Ezért is vagyunk itt. Én ebből elsősorban biztatást olvasok ki, és azt látom, hogy Önökben van élni akarás, tettvágy és siker iránti igény néhány hónappal, kevesebb, mint két hónappal a választások előtt.

Nos, tisztelt Hölgyeim és Uraim!
Mielőtt elmondanám azt a néhány gondolatot, amiért elfogadtam az Önök meghívását, szeretnék egy-két megjegyzést tenni; az előbb elhangzottak keltettek ugyanis néhány gondolatot a fejemben. Az első dolog az az, hogy amikor az ember látja ezeket a számokat, és akkor nem tudja, hogy sírjon vagy nevessen. Nem tudja, hogy egy komédiának vagy egy tragédiának a része. Mert hogyha egy másik országról lenne szó, akkor jókat nevetnénk, és azt mondanánk, hogy ez egy komédia. De miután a mi életünkről van szó, ebben élünk, és ennek az árát mind mi fizetjük meg, ezért úgy érezzük, hogy amit előbb láttunk, joggal érezzük úgy, hogy inkább egy tragédia.

Tisztelt Hölgyeim és Uraim!
Természetesen ezeket az előbb elmondott tényeket, adatsorokat nekem módom volt már a mai találkozónk előtt is látni. Az abban elhangzottakkal, tényekkel én egyetértek. És ezek a tények, illetve ez az előadás, amit az előbb hallhattunk a kamara elnökétől, akinek még egyszer köszönöm a meghívását, mind arra mutattak rá, hogy a magyar politikában ma nem intellektuális deficit van. Ugyanis minden tudás, amely egy jó gazdaságpolitika megalkotásához szükséges, rendelkezésre áll. Ez a bemutató lényegében ezt a tételt támasztotta alá. Természetesen én azt is tudom, hogy egy-egy jövőre vonatkozó kocka alapvetően kormányzati előrejelzéseket tartalmazott. De hát ezt én már az elmúlt nyolc évben elég gyakran láttam, hogy amikor a jelenről van szó, akkor a kép nagyon sötét, amikor a jövőről, akkor pedig hirtelen minden vonal fölfele indul meg a papíron. Állandóan egy-két év távolságban vagyunk a mindjárt itt lévő fellendüléstől. Ez egy maradvány, alapvetően egy ideológiai a maradvány. Nem szoktunk ezen gondolkodni, de hadd hozzam ide: ez a reformkommunizmusnak a maradványa. Nem tudom, ezen a szón gondolkodtak-e már. Hogy lehet megreformálni valamit, ami még nem is valósult meg? Ez ennek a lenyomata. Nem azzal foglalkozunk, ami most itt van, és meg kéne valósítani, hanem azzal, hogy majd akkor a következő néhány évre vonatkozóan már fölfelé irányuló vonalat tudunk húzni a papírra. Ez egy gondolkodásmód, amelyen túl kell lépnünk, hogyha gazdasági hatékonyságot szeretnénk elérni.

Tisztelt Hölgyeim és Uraim!
Természetesen én azt is tudom, hogy bár nekem a gazdaságról kell most szólnom, azért Önöket legalább annyira politikai kérdések is izgatják. Azonban nem szeretném a rendezvény karakterét megváltoztatni, és csak egy-két megjegyzés erejéig szorítkozom politikai természetű mondatokra. Az első dolog, amit szeretnék Önöknek elmondani, hogy majd a választások után, az akkor létrejövő kormánynak lesz egy óriási dilemmája. Most nem szeretném részletekbe menően megvitatni, csak érzékeltetni szeretném, hogy Önök is lássák azokat a kihívásokat, amelyekkel majd meg kell küzdeni a következő kormányzatnak. Ez pedig a következő: előbb-utóbb el fog jönni az igazság pillanata, amikor meg kell mondani, hogy mi a gazdasági valódi állapota, ebből következően a pénzügyi számok mennyire törékenyek, s ezt úgy kell a világ tudomására hozni, hogy közben azt a csekély, most visszaépülni látszó bizalmat, amit az elmúlt fél évben értünk el, azt ne veszélyeztessük. Hogy kell ezt megoldani, arról fogalmam sincs. De szerencsére ez majd a választások utáni kérdés lesz, de egy dolgot biztosan tudok, hogy azt, amit bizalom-visszaépítésben elértünk, meg kéne tartani, de azt is tudom, hogy bizalmat megtartani hazugság és hamis tények alapján pedig nem lehet. Ez egy politikai feladat, amit a következő kormányzatnak meg kell oldania.

Tisztelt Hölgyeim és Uraim!
Sokat szoktak engem arról faggatni, hogy lehet-e jó gazdaságpolitikát létrehozni kétharmados parlamenti többség nélkül. Erre a kérdésre a válaszom az, hogy természetesen lehet. Bár kétségkívül kétharmaddal sokkal könnyebb. És miután ezt mindig kérdezik tőlem, hadd tegyem egyértelművé a magam álláspontját ebben a kérdésben – ennyiben ez egy politikai megjegyzés lesz –: én úgy látom, hogy ma egyetlen célra érdemes a politikai erőnket összpontosítani. Ez pedig az, hogy Magyarországon – először húsz év után – jöjjön létre egy nem-koalíciós kormány, tehát egy egységes kormány, amelynek a működését, hatékonyságát nem nehezíti, nem teszi lehetetlenné, nem súlyosbítja, energiáit nem emészti föl a minden koalícióval szükségszerűen együtt járó belső egyeztetési rendszer. Ha azt el tudnánk érni, hogy nem koalíciós, hanem egységes kormány jöjjön létre a választások után, azzal a magyar gazdaság már egy óriási lehetőséghez jutna. Hogy ezt el lehet-e érni vagy sem, ezt a választások első fordulójában fogjuk megtudni, és a választások első fordulójának eredményénél lehet majd arról beszélni, hogy a második fordulóra maradt-e nyitva bármilyen esély a kétharmadra. Ezért ma a kétharmadról szóló spekulációk idő előttiek, nem megválaszolhatóak, és a magyar néplélek ismeri azt az adottságát a magyaroknak, hogy a meg nem válaszolható kérdésekről szeretünk sokat és hosszan gondolkodni, miközben a lábunk előtt lévő kihívásokról pedig elfelejtkezünk. Én már láttam ilyen választási kampányt, vesztettem már úgy választást, hogy összecseréltem a sorrendet. Nekünk most és itt először arra kell összpontosítani, hogy tudunk-e a magyar nép számára egy egységes kormányzást biztosítani, és hogyha ez megvan, utána szabad arról gondolkodni, hogy vajon tudunk-e még esetleg egy ennél jobb megoldást is ajánlani a magyar gazdaság szereplői számára.

Tisztelt Hölgyeim és Uraim!
Azt hiszem, hogy talán a politikai természetű megjegyzésekkel végeztem is. Talán még annyit, hogy amikor olyan konferenciákon veszek részt, ahol ilyen ábrákat, tényeket, a magyar reálgazdaság valóságos képét mutatják, illetve azzal szembesülök, akkor a bennünket támogatók azt szokták mondani, hogy nagyon nehéz feladat vár rátok. Így szokták mondani, akik velünk vannak. Akik nincsenek, azok azt szokták mondani, hogy a következő kormányra. Ebből is tudja az ember rögtön, hogy ki mellett ül. Nos, én azt szeretném Önöknek mondani, hogy a politikában a nehéz feladat nem negatív kijelentés: az az egyetlen inspiráló dolog. Ha Önök belegondolnának abba, hogy miért lennének hajlandóak átlépni a gazdaságból a politikába – a magyar politika mai adottságai közepette, akkor csak egyetlen dolgot tudnának mondani – túl azon a mondaton, hogy semmi pénzért, de ha mégis, akkor valószínűleg azt mondanák, mert ott vannak olyan nagy feladatok, amiért érdemes azzal foglalkozni. Az a tény, hogy a helyzet nehéz, a kihívások súlyosak, hogy nem lesz könnyű megtalálni a megoldásokat, ez nem olyasvalami, ami elrettent bennünket, hanem pontosan olyasmi, ami munkára sarkall. És ez rám nézve különösképpen így van. Tehát ezért ezek az adatok, amelyeket az előbb láttunk, engem inkább energiával, alkotóerővel, innováció iránti vággyal töltenek el, és legkevésbé sem rezegtetik meg a nadrágom szárát.

Nos, tisztelt Hölgyeim és Uraim!
Ezek után talán még egy mondatot engedjenek meg, mielőtt elmondanám az előadásomat. Látják, hogy nem egyedül jöttem. Itt van velem Matolcsy György és Járai Zsigmond is. Nem szeretném ezt a mai találkozónkat nosztalgikus partizántalálkozóvá visszaalakítani. Az egykori polgári kormány jól ismert szereplői utólag megdicsérik magukat. Óvnám magunkat ettől. Csak azért szerettem volna fölhívni erre a tényre az Önök figyelmét, hogy lássák, hogy itt nem arról van szó, hogy egy ugrást akarunk végrehajtani a sötétben. Ismerjük egymást, voltunk már kormányon, ismerjük az erőinket, gyengeségeinket, erényeinket és hátrányainkat, Önökkel is működtünk már együtt, alig tudunk újat egymásról elárulni. Ilyen értelemben a tapasztalatot és a tapasztalat fontosságát szeretném az Önök figyelmébe ajánlani. Nyilván őket azért hoztam el, mert ha kapunk kellő társadalmi bizalmat, akkor mind a kettőjük munkájára a jövőben is szeretnénk számítani.

Tisztelt Hölgyeim és Uraim! Tisztelt Elnök Úr!
Ha az ember áttanulmányozza a davosi Világgazdasági Fórum legutóbbi konferenciájának előadásait, akkor azt látja, hogy túl azon, hogy egyetlen biztos dolog van a világgazdaságban: a bizonytalanság, túl ezen, egy kicsengése volt minden előadásnak. Akkor is, hogyha politikusok tartották, és akkor is, hogyha világgazdasági szakemberek. Ez a markáns végkicsengés tömören úgy foglalható össze, hogy a kapitalizmusra, amely kapitalizmus alatt a magántulajdonra és a versenyre épülő gazdasági rendszert értjük, tehát a kapitalizmusra a piaci spekuláció jelenti ma a legnagyobb veszélyt a világban. Miért? Azért, mert a spekuláció egy hamis illúziót táplál, amely azt üzeni, hogy munka nélkül is fenntartható a modern gazdaság. Azt üzeni, hogy nem számít, miből származik a profit, csak gyorsan és nagyon sok legyen. A piaci spekuláció csak magánérdekre és csak rövid távú haszonra törekszik. Nincs benne hozzáadott érték, nem finanszíroz termelést, nem hoz létre értéket, ehelyett a meglévő értékeket csapolja meg. Bizakodásra az ad okot, hogy a világgazdaságban bekövetkezett és most is zajló viharos változások végre mindenütt szembenézésre késztetik a politikai és a gazdasági vezetőket egyaránt ezzel a ténnyel. A világnak szembe kell néznie, ha tetszik, ha nem, hogy a piac mégsem működik magától helyesen, és önmagát sem tudja megvédeni a szabadjára engedett, globalizált spekulációtól. Szembe kell nézni azzal, hogy a spekuláció burjánzása folytán egy olyan pénzkapitalizmus alakult ki, amelyben immár a más pénzének a kockáztatása jelenti a normát. Ez egyesek számára kétségkívül gyors és  könnyű profitot engedélyez, de gyakran, sőt legtöbbször anélkül, hogy ezáltal bármiféle új érték jönne létre. Márpedig a pénz- és az értékpapírpiac kizárólag akkor lehet hasznos, hogyha a termelést finanszírozza, viszont attól a ponttól veszélyessé és károssá válik, amikor önmagát kezdi el finanszírozni. A spekulációnak éppen ez a lényege, és ez ellentétes magának a piacnak az eredeti alapgondolatával, amelynek a középpontjában a kölcsönösség gondolata áll.

Tisztelt Hölgyeim és Uraim!
A világnak szembe kell néznie azzal, hogy ennek a pénzkapitalizmusnak a fő jellemzője és legnagyobb veszélye, hogy csak a jelen számít, a jövő nem. A jelentől elvárt magas hozam iránti túlzó igény a jövő állandó leértékeléséből táplálkozik. A spekuláció által fölhajtott hozamok leértékelik a jövőbeli bevételeket: minél magasabbra nőnek az előbbiek, annál inkább veszítenek értékükből az utóbbiak. Szembe kell néznie a világnak azzal, hogy az egész gondolatrendszer hamis. Egy társaság gazdasági értéke valójában nem változik meg egyik pillanatról, de még egyik napról a másikra sem. Ez csak papíron és az emberi képzeletben fordul elő. Ez a hamis gondolkodás a gyakorlatba átültette, merthogy átültetődik oda, hogy olyan eredményeket produkál, hogy egy bajban lévő cég profitot mutathat ki egyszerűen csak azért, mert átminősítették a hitelét és ezáltal az adósságait.

Kedves Barátaim! Tisztelt Hölgyeim és Uraim!
Mindez nem elméleti probléma. Amiről beszélek, nem az elemzők, nem az elméleti közgazdászok, nem a szociológusok problémája, hanem a mienk. Ugyanis ez a gondolkodásmód, vagyis a spekuláció a termelés lefokozásával súlyos recessziót idézett elő a világgazdaságban, és ezt mindannyian megszenvedjük. A mindennapi életben ez azt jelenti, hogy egyre kevesebb vállalkozás képes fönnmaradni, új vállalkozásokra pedig egyre kevesebb lehetőség van. A munkavállalók oldaláról pedig azt jelenti, hogy sorra szűnnek meg a munkahelyek, újak pedig nem jönnek létre helyettük. Tehát a kapitalizmus jövőbeni természetéről szóló vita az egyik leginkább húsbavágó kérdés mindannyiunk, a munkaadók és a munkavállalók számára is.

Tisztelt Hölgyeim és Uraim!
Itt az ideje észrevenni, hogy a világgazdaságban ma azok a térségek erősek, ahol termelés van. Ez most leginkább Keletre igaz, vagy Keletre inkább igaz, mint Nyugatra.  Ezért szabad olyan mondatokat mondani mindenfajta nyugati, zapadnyik elkötelezettség mellett is, hogy ma a világgazdaságban keleti szél fúj. És ezt nekünk, akik nyugati zászló alatt hajózunk, is figyelembe kell vennünk, meg kell értenünk, és be kell építenünk a gondolkodásunkba. Mindebből, tisztelt Hölgyeim és Uraim, érdemes egyszer és mindenkorra leszűrnünk a jövő egyik axiómájaként, hogy a termelést, vagyis a munkát nem váltja és sohasem válthatja ki a spekuláció. A világ kénytelen lesz belátni, bár nagyon nagy viták zajlanak a világ gazdasági és politikai vezetőik között, de végül hiszem, hogy a világ kénytelen lesz belátni, hogy a gazdaság nem működhet úgy, mint egy kaszinó, ahol hatalmas összegeket lehet nyerni órák alatt, de semmifajta értékteremtés, termelés nem történik, bár hozzáteszem, hogy bizonyos szabályok és morális elvárások nélkül még egy tisztességes kaszinó sem működhet. De még ha tisztességesen működő kaszinóra gondolok, akkor sem javasolnám a világgazdaságnak, benne a magyar gazdaságnak, hogy egyfajta kaszinó-kapitalizmus életképességében reménykedjünk.

Tisztelt Elnök Úr!
De szolgálnak a világban végbemenő folyamatok, változások néhány további tanulsággal is. Azzal is szembe kell néznünk ugyanis, hogy a világgazdaság teljes összeomlását csak az állami beavatkozásnak köszönhetően sikerült elkerülni, vagyis téves elgondolás volt az, amely leírta az állam és a nemzetgazdaság jelentőségét, mert a globalizációra és a multinacionális vállalatbirodalmakra, valamint a bankrendszerek erejére hivatkozott. Ez egy téves elgondolás volt azért, mert a nemzetgazdaságok természetüknél és természetes adottságaiknál fogva sokkal inkább alapoznak munkára és termelésre, és sokkal kevésbé manipulációra vagy spekulációra, mint ahogy a globális rendszerek teszik. Ezért érdemes a nyugat-európai gazdasági vezetők beszédeit, gondolkodását nem egyszerűen egy nemzeti protekcionista szempontból értelmezni, hanem a mostani világgazdasági válságra adott, nagyon racionális gazdaságpolitikai megfontolásként. Ezek a nemzetgazdaságok tehát sokkal inkább természetüknél fogva munkára és termelésre alapoznak, mint a globális rendszerek –legalábbis azokban az országokban, ahol működik egészséges és erős nemzetgazdaság.

Szomorú, de ki kell mondanunk, hogy Magyarországon nem működik. Miközben a világgazdaság a spekuláció okozta megrázkódtatásoktól szenved, aközben a magyar nemzetgazdaság életét még egy sajátos magyar tehertétel is keseríti. És ez a mondandóm lényege. Ugyanis Magyarországon nem az a helyzet, ami a világban, mert az elmúlt években Magyarországon nem ugyanaz a folyamat ment végbe, mint a nagyvilágban. Magyarországon ugyanis nemcsak a piacon jelentkezett spekuláció, hanem a politikában is. És ez, mármint a politikai spekuláció láthatóan még veszélyesebb, és még nagyobb károkat okoz, mint a piaci spekuláció. A politikai spekuláció húzódik meg azok mögött az adatok mögött, amiről az Elnök úr az előbb beszélt.

Hogyan is működött, illetve működik – reményeim szerint még ötvenhárom napig – a magyar kormányzati politikában a spekuláció? Elsőként említhetjük a kormányzatok folyamatos költségvetési trükközéseit. A számok, az adatok tudatos meghamisítását, elhallgatását vagy késleltetését, vagyis az elmúlt évek során a gazdaságpolitika egésze spekulatív adatokra épült. A célja ennek valójában az volt, hogy senki ne legyen tisztában a valós helyzettel, a valós számokkal és adatokkal. Ezért tűnik süketek párbeszédének az, amikor a kormányzat és a gazdasági élet szereplői beszélgetést, tárgyalást folytatnak arról, hogy mi is a helyzet a magyar gazdaságban, és mit kellene tenni. Az alapadatokban sem tudnak egymással egyetérteni. A kormányzati spekuláció valójában magánügyként kezeli az ország gazdaságát, magáncélokat és magánérdekeket érvényesít. De az én fölfogásom szerint a politikai spekuláció körébe tartoznak a különféle privatizációs ügyletek is, amelyeknek bevételeit a kormányzat sohasem a magyar gazdaság élénkítésére fordított. Gondoljanak például csak az egyik legnagyobb magyar vagyontárgy értékesítésére, a reptér értékesítésére. Mikor jut a magyar gazdaság a költségvetési források megszokott bevételi formáin túl, hirtelen 4-500 milliárd forintra? És hova lett ez az összeg, tisztelt Hölgyeim és Uraim!

Vagy gondolhatunk a politikai spekuláció részeként a nyakló nélkül fölvett külföldi hitelekre, amely külföldi hitelekből a magyar termelőgazdaság szintén nem látott semmit. Mert a nyakló nélkül fölvett külföldi hitelek valójában jóléti kiadásokra mentek el. És én jól emlékszem 1990-ben, amikor megbukott a szocializmus, akkor még mindannyian egyetértettünk – nemcsak a jobboldal, a baloldal is –, hogy még egyszer ez nem fordulhat elő. Akárki is kormányozza ezt az országot, még egyszer senki sem teheti meg az emberekkel, hogy külföldi hiteleket nem a termelőgazdaságra, hanem a jóléti kiadásokra fordítja. Mert ezzel szükségszerűen oda fogunk jutni, ahová egyszer már éppen akkor, 1990-ben eljutottunk. És emlékezzenek rá, nekem nincsen különösebben nagy véleményem a szocialista kormányokról, ezt talán elnézik nekem, de én jól emlékszem arra, hogy ezt a tételt, ami a rendszerváltás gazdaságpolitikai közmegegyezése volt, hogy ez még egyszer nem fordulhat elő, ezt még a Horn-kormány is betartotta. Akkor még voltak tényezők, amelyek ezt betartatták vele. 2002 óta ez elszabadult. 2002-ben fölmondták a rendszerváltás közmegegyezéses gazdaságpolitikai alappillérét. Azóta szaladt el a magyar államadósság nyakló nélkül. Ismétlem: nem a saját lovamat akarom dicsérni, de emlékezzenek rá, hogy 1998 és 2002 között a nemzeti össztermék, a GDP-arányos államadósságot 58 százalékról 53 százalékra lehoztuk. Tehát csökkent az eladósodottságunk mértéke. Innen csúsztunk vissza oda 2002-től indulva, amit az ábrákon Önök is láthattak.

Tisztelt Hölgyeim és Uraim!
Az én fölfogásom szerint a politikai spekuláció egyik következménye a körbetartozás is. Amikor az állam tulajdonképpen maga gerjesztette ezt a folyamatot, nem fizette ki a vállalkozókat azért, hogy saját céljaikra, vagyis a költségvetési lyukak tömködésére használja az Önök pénzét. Ez a politikai spekuláció része. És akkor a politikai spekuláció legnyilvánvalóbb fajtájáról, a korrupcióról még nem is beszéltem, de nem is fogok, mert ezt majd a holnapi bűnügyi krónikák rovataiban ismét, újra meg újra elolvashatják. Ha jól értem a magyar politika dinamizmusát.
 
Tisztelt Hölgyeim és Uraim!
Vagyis mondandóm lényege, hogy a politika a folyamatos költségvetési trükközéssel, hitelfelvételekkel a rövid távú politikai haszon érdekében, vagyis a saját maga túlélése érdekében felélte a jövőt. A kormány a gazdaságpolitikájával lényegében nem az országot, hanem saját magát finanszírozta. Ez tipikusan politikai spekuláció, amelynek egyenes következménye a munkanélküliség folyamatos növekedése, a vállalkozói szektor zsugorodása, és ennek nyomán súlyos egzisztenciális és szociális problémák országszerte. Ennek következtében aztán meg általános kiábrándulás és apátia a társadalomban. A spekuláció – akár piaci, akár politikai – végső soron éppen azért veszélyes és káros, s etekintetben a piaci és a politikai egyforma, mert a vállalkozások tönkremenését és a munkahelyek megszűnését idézi elő. Mindezek következtében annak logikus folyományaképp, amit az előbb láthattunk, a magyar gazdaság teljesen leállt. Ez a sajnálatos tendencia az elmúlt évben folytatódott, ezért nő tovább a munkanélküliség most is, és ezért minősítették a magyar gazdaságot néhány napja a világ harmadik legkockázatosabb gazdaságának. Legyenek akármilyen fönntartásaink is a nemzetközi hitelminősítő intézetekkel szemben. Okkal lehetnek.

De ami talán még ennél is nagyobb baj, és a legsúlyosabb kár, amit a politikai spekuláció okozott a mi hazánknak, az az, hogy mostanra az emberek egész egyszerűen nem hisznek a magyar gazdaságban. Régóta azt tapasztalják, nem érdemes vállalkozni, nem érdemes dolgozni, nem érdemes becsületes munkából és vállalkozásból jutni valamire – leginkább ügyeskedni meg spekulálni érdemes. Ezért mennek el egyre nagyobb számban a tehetséges és ambiciózus fiatalok, ezért menekül a külföldi tőke is immár, sőt most már magyar vállalkozók is azért keresnek más országban cégközpontokat maguknak, mert egész egyszerűen már ők is egyre kevésbé vagy egyáltalán nem hisznek a saját, hazai, vagyis magyar gazdaságukban. Itt tartunk most. Ebben a helyzetben, tisztelt Hölgyeim és Uraim, éppen ezért a legnagyobb kihívás az, hogy sikerül-e felélesztenünk az emberek hitét a magyar gazdaságban, vagyis abban, hogy a magyar gazdaság egyáltalán sikeressé tehető-e. Ez a jövő politikai és gazdasági kulcskérdése.

Nos, tisztelt Hölgyeim és Uraim!
Én azért jöttem el ide, Önök közé, azért fogadtam el a meghívást, hogy elmondjam, hogy én azok közé tartozom, akik hisznek a magyar gazdaságban, és akik hiszek abban, hogy a magyar gazdaságnak még igenis van jövője. És azért hiszek ebben, mert részben ismerem a magyar embereket. Ismerem a magyar vállalkozókat, ismerem a legendás rátermettségüket, leleményességüket és ügyességüket. Ismerhetem, mert miniszterelnökként már egyszer megtapasztaltam, hogy a magyar vállalkozók rátermettsége, kezdeményezőkészsége, leleményessége igenis létezik, ez szívós és jelentős felhajtóerő az ország számára. Én megtapasztalhattam azt, hogy amikor a magyar gazdaság a polgári kormányzás jóvoltából egy kis levegőhöz jutott, akkor valójában a magyar vállalkozók csodát tettek. Hát olyan éveket éltünk meg együtt közösen, amikor Magyarországon bekövetkezett az, amiről azt írta minden közgazdasági tankönyv, hogy egyszerre egy időben sehol sem következhet be. Csökkent az infláció, csökkent a munkanélküliség, csökkent az eladósodás, és csökkent a költségvetési hiány is.

Tisztelt Hölgyeim és Uraim!
Ez azért volt lehetséges, mert van Magyarországnak egy vállalkozói háttere. Persze egy józan ész alapján működő kormány sem árt, ha kéznél van, de az egész mögött valójában egy vállalkozói háttér, egy jelentős élni akarás, egy feltörekvés, azt mondhatnám, hogy egy individualista boldogulni akarás, mint lelkierő húzódott meg. Ez a legfontosabb felhajtóereje lehetne ma a magyar gazdaságpolitikának. És akkor persze elmondhatjuk azt, amit máskor is hallhattunk már, hogy a magyar vállalkozók, feltalálók, művészek, tudósok, sportolók, sőt még a magyar gazdák is az áldatlan korszakban is mutattak föl komoly, sőt világraszóló sikereket ott és amikor egy kis levegőt kaptak, egy pici lehetőségük adódott, vagy legalább a politika nem gátolta őket ebben. Legyünk őszinték, és fogalmazzunk még egyszerűbben: voltaképpen az országnak már rég csődben kellene lennie, ha csak az elmúlt évek kormányzati politikáján múlik a dolog. Az, hogy nem omlott teljesen össze az ország, az kizárólag a magyar emberek, munkaadók és munkavállalók tehetségének és kitartásának köszönhető.

Tisztelt Hölgyeim és Uraim!
Talán a magyar gazdaság jövőjébe vetett hit azért is tűnhet indokoltnak, mert vannak azért a magyar gazdaságnak olyan adottságai, amelyek a világban most zajló, nagy horderejű változások során talán fölértékelődnek, mint például az elhelyezkedésünk, amely tranzitgazdaság fölépítésére ad lehetőséget, a jó minőségű termőföld, a vízkészlet, a létező magyar szellemi találmányok, amelyek a különleges magyar észjárás során újra és újra kipattannak az emberek fejéből. És én abban is hiszek, hogy lehetnek olyan adottságaink is, és ez csak rajtunk múlik, mint az olcsó, jól szervezett, szolgáltató állam, egyszerű adó- és munkaügyi rendszer, rugalmas munkaerőpiac, magyar vállalkozóknak kedvező, monetáris jegybanki politika. Ezek mind lehetségesek, tisztelt Hölgyeim és Uraim, az ország erősségévé és versenyelőnyévé is válhatnának.

Tisztelt Hölgyeim és Uraim!
Azt szerettem volna ezzel mondani Önöknek, hogy én úgy hiszem, hogy Magyarországon, a magyar gazdaságban, kicsit kiterjesztően a magyar nemzetben komoly tartalékok vannak. Ezért én azt gondolom, hogy a legfontosabb nemzeti ügynek a következő időszakban a magyar gazdaság talpra állítását kell tekintenünk. És ha Önök megkérdezik az embereket, hogy mit várnak a politikától, és mit sorolnak a teendők közül az első helyre, akkor tízből nyolc ember első helyre a magyar gazdaság talpra állítását teszi. Ezt tekinti a nemzeti ügyek közül a legfontosabbnak. Nos, innentől kezdve már csak arra kell válaszolnunk, hogy mit kell tennünk annak érdekében, hogy a magyar gazdaságot talpra állítsuk. Hát vannak, akik azt gondolják, hogy ehhez leginkább szakpolitikai vitákon keresztül lehet eljutni. Ugyan már, ha nem lenne stílszerűtlen lopott áruval dicsekedni, akkor mondhatnám azt is, hogy lárifári. Nem szakpolitikai vitákra van szükségünk, mert éppen az előbbi előadás, a gazdasági kamara által nyilvánosságra hozott adatok pontosan jól mutatják, hogy minden szakpolitikai kérdésre világos alternatívák állnak rendelkezésre. Ahhoz, hogy eredményt tudjunk elérni, és a magyar gazdaságot talpra tudjuk állítani, egy új irányt kell szabnunk. A politikának egy új irányt kell szabni a gazdaság számára. Nem részkérdéseket kell jobban megoldanunk. Másképpen kell gondolkodnunk. Más irányban kell keresnünk a kiutat a mai helyzetből, mint ahogyan egyébként ezt az elmúlt esztendőkben tettük.

Ennek az első számú előföltétele az, mármint hogy a magyar gazdaságot talpra állítsuk, hogy mindenekelőtt véget kell vetni annak a korszaknak is és annak a politikának, amelyik a padlóra küldte. Ezt be kell bejezni, le kell zárni. Vagyis mindenekelőtt magát a politikát kell megváltoztatni. Nyugodtan mondjuk ki: új politikai gondolkodásra van szükség. Ez először is azt jelenti, hogy le kell számolnunk nekünk, magyaroknak is néhány régi illúzióval. A piac mindenhatóságával. Azzal, hogy a magánérdekek korlátlan érvényesítése valójában közérdeket szolgál. Azzal, hogy a nemzetgazdaság nem fontos, és azzal, hogy az állam mindenképpen rossz gazda. És le kell számolnunk azzal is, hogy a gazdaságnak nincs szüksége erkölcsi alapokra.

Kedves Barátaim!
Téves doktrínákra, szertefoszlott illúziókra hivatkozó, spekulatív politikát egyszer és mindenkorra el kell felejtenünk. Az a meggyőződésem, hogy olyan politikára van szükség, amely spekuláció helyett közös célokat, közös ügyeket képes a zászlóra tűzni, és ezzel képes széles összefogást teremteni. A politikusok, kedves Barátaim, nem azért fognak össze majd, mert prédikációkat hallanak erről, vagy mert a gazdasági szereplők rendszeresen a fejükre olvassák, hogy bezzeg, ha összefognátok, mennyivel könnyebb lenne. Akkor tudnak összefogni, ha vannak olyan célok, amelyeket jó szívvel tud szolgálni egyik vagy másik politikai erő, illetve amely célokat maga a társadalom olyan fontosnak tekint, hogy összenyomja, rászorítja az együttműködésre a politikai élet szereplőit.

Tisztelt Hölgyeim és Uraim!
Ne feledjék el, hogy amikor a magyarok nagy többsége hitt abban, hogy érdemes küzdeni, amikor voltak nemzeti ügyek, akkor egész elképesztő teljesítményekre volt képes Magyarország. Gondoljunk – ha másra nem – a második világháború utáni gyors újjáépítésre.

Tisztelt Hölgyeim és Uraim!
Azt akartam ezzel én mondani, hogy egy képben fejezzem ki magam, bizonyára Önök is látták már azt, amikor egy fa keresztbedől az úttesten, és hatalmas nyüzsgés alakul ki a fa körül. Ott mindig kétfajta ember van. Az egyik, amelyiknek remek ötletei vannak arra, hogy kell onnan azt a fát elvinni, s erről remek teóriákat oszt meg, és tanácsot ad a többieknek. És vannak, akik egy idő után rájönnek arra, hogy leginkább neki kéne gyürkőzni, és le kéne húzni az útról. Szóval, tisztelt Hölgyeim és Uraim, nekünk is azt kell megértenünk, hogy a magyar gazdaság talpra állításához most nem elméletek kellenek, hanem – ha úgy tetszik – harminc markos legény, aki nekiáll, és csinálja azt, amit mindannyian tudunk.

Tisztelt Hölgyeim és Uraim!
A nemzeti ügyek politikájának a lényege éppen az, hogy amihez az összes politikus meg az összes gazdasági szakember talán minden okosságával együtt is kevés, az emberek jelentős része egy mozdulattal, ha érti, hogy mit kell csinálni, képes elvégezni. Ezért én azt állítom, hogy egy ország talpra állításához most elsősorban erő és józan ész szükséges. A feladat, ami előttünk áll ebben az összefüggésben, nem bonyolult, csak nehéz. Nem bonyolult, csak nehéz. Egész egyszerűen a dolgokat a helyükre kell tenni. Ehhez a politikához pedig, ehhez a politikai gondolkodáshoz pedig egy erős kormányra van szükség, mert a gyenge kormányzásokról megtanultuk, hogy mindig spekulációkba menekülnek a problémákkal való szembenézése helyett, s a megoldások keresése helyett. Ez azt jelenti, hogy a gyenge kormány onnan ismerszik meg, hogy mindig azt magyarázza el nekünk, hogy mit miért nem lehet. Azt magyarázza el, hogy, amiről egyébként mindannyian tudjuk, hogy szükség volna, miért nem lehet megvalósítani.

Nos, tisztelt Hölgyeim és Uraim, én azt gondolom, hogy olyan kormányra van szükség, amely erős, és tartható költségvetéssel biztosítja a stabilitást, és helyreállítja az ország iránti bizalmat. Olyan kormányra van szükség, amely a saját, meglévő erőforrások kiaknázását ösztönzi, elősegíti. Olyan kormányra van szükség, amely a sikeresnek bizonyult programokat tekinti mintának. Ebből a szempontból a Széchenyi-hitelkártya a legjobb példa. Ha kiderült, hogy van egy megoldási mód, egy program, egy minta, amelyet érdemes követni, akkor azt nem visszanyesegetni kell, hanem újabb és újabb erőforrásokkal kell föltölteni. És végül olyan kormány kell most Magyarországnak, amely képes józan döntéseket hozni, és képes azokat hatékonyan végre is hajtani, hogy megoldhassuk az előttünk álló nehéz feladatokat.

De mik is ezek a feladatok? Ezekről szeretnék most Önöknek egy rövid listát adni. Az első és legfontosabb feladat, hogy pontosan fel kell tárni az igazságot az ország gazdasági helyzetéről és kilátásairól. Abba kell hagynunk egymás ámítását. Láthatóvá kell tenni a gazdaságot, hogyha a spekuláció veszélyeitől meg akarunk szabadulni. A gazdaságpolitikai spekuláció, a kormányzati költségvetési és egyéb trükkök miatt ma nem ismerjük a magyar gazdaság, de különösen a magyar államháztartás valós helyzetét és valós adatait, ezért a nemzeti ügyek politikája, hogy valóságos alapra épülhessen, s a valóságból kiindulva fogalmazhassa meg a teendőit, első lépésként föl kell, hogy tárja az igazságot a gazdaság helyzetéről. A második feladat az az, mintegy summázataként annak, amit az előbb elmondott az Elnök úr, hogy egyszerűbb és teljesíthetőbb föltételeket kell biztosítani a vállalkozások számára, vagyis csökkenteni kell a terheiket, és új lehetőségeket kell nyitni a számukra. Ennek az is része, hogy a más európai országoknál alkalmazott arányokat kell biztosítani a magyar cégek számára a közbeszerzéseknél. A harmadik fontos teendő, hogy a kormányváltást követő hetekben a valós adatok birtokában hatékony programot kell azonnal indítani a magyar építőipar mielőbbi talpra állítása érdekében. Negyedik dolog, hogy az új kormány állítsa helyre a fizetési fegyelmet, rövidítse le a fizetési határidőket. Ezek a 90 és 120 napos állami fizetési határidők egész egyszerűen erkölcstelenek. Először harminc, aztán pedig nyolc napra le kell hozni az állami fizetési határidőket. Az pedig végképp elképzelhetetlen, hogy Önök kinyitják az újságot, és azt látják, hogy a kormányzati szervek 25 milliárd tb- vagy állam iránti tartozással rendelkeznek. Hát hogy akarja a kormány kellő erkölcsi alappal fölhívni a vállalkozókat, hogy teljesítsék az adó- és tb-kötelezettségeiket, ha az állami szervek 25 milliárd forinttal tartoznak? Saját maguknak. Hát micsoda gazdálkodás ez? Hát micsoda pénzügyi fegyelem ez, tisztelt Hölgyeim és Uraim! Tehát a pénzügyi fegyelem helyreállítása, fizetési határidők lerövidítése, a szabályok saját magára történő elfogadása szintén a fontos feladatok közé tartozik. Az új kormánynak arra is szüksége lesz, hogy a külföldi gazdasági kapcsolatokat megújítsa, és helyreállítsa a bizalmat. És végül az is a fontos feladatok közé tartozik, hogy a következő kormánynak elkötelezetten védenie kell a hazai gazdaság erőforrásait. Ilyen a magyar termőföld, ilyen a vízkészlet, ilyen néhány kiváló magyar termék, áru. Védeni kell a magyar termelőket, sőt védeni kell a magyar fogyasztókat is.

Tengerikígyóvá dagadó vitát lehet arról hallani – tipikus magyar kisebbrendűségi érzésből fakadó vita –, hogy sikerül-e elérnünk az Európai Uniónál, hogy a magyar termőföldet külföldiek által történő megvásárlására vonatkozó hároméves fönnálló moratóriumot még három évvel meghosszabbítsuk. Hát kiben bízunk: az Unióban vagy magunkban? Én azt tudom mondani Önöknek, moratórium ide vagy oda, Magyarországon pont annyi termőföldet lehet majd külföldinek vásárolni, mint ahogy Önök tudnának Ausztriában vagy Franciaországban. Ott nincsen semmilyen moratórium. És szeretnék gratulálni, ha van a teremben olyan, aki akár Franciaországban, akár Ausztriában termőföldet vásárolt. Léteznek megoldások. Nekünk nem abban kell bíznunk, hogy majd Brüsszelben elintézünk valamit, ami megvéd bennünket. Meg kell nézni, hogy mások hogyan védték meg az értékeket, s azokat a módszereket bátran, ha nem értenék félre, azt mondanám: gátlás nélkül alkalmazni kell a magyar gazdaságban is. Hát hogy akarunk versenyezni, ha ők olyan eszközökkel élnek, amit mi kizárunk a saját eszköztárunk közül – pedig alkalmasak lennének, hogy megvédjük az erőforrásainkat.

Nos, tisztelt Hölgyeim és Uraim!
A nemzeti ügyek fejemben lévő politikájának lényege éppen az, hogy a magyar gazdaságot úgy kell talpra állítani, hogy magyar lábakon álljon. Szükségünk van külföldi beruházásokra, tőketranszferekre, élő, nagy volumenű nemzetközi kereskedelmi és gazdasági kapcsolatrendszerekben való részvételre, de magának a magyar gazdaságnak magyar lábon kell állni abból az egyszerű, paraszti, józan igazságból kiindulva, hogy mindenki a maga lábán áll a legbiztosabban. Ezt a mostani gazdasági világválság elég világosan megmutatta.

Nos, ezek után zárásképpen, ha megengedik, akkor szeretnék még mondani néhány szót arról, hogy gondolom én a politika és a gazdaság kapcsolatrendszerét a jövőben. Az elmúlt években sokszor éreztük úgy, magam is, hogy a politika és a gazdaság vagy harcolnak egymással, vagy próbálnak nem tudomást venni egymásról. Sem a harc, sem a negligálás, egymásról való tudomás nem vétel nem járható út, egyiket sem tartom jó megoldásnak. Nekem az a meggyőződésem, hogy a politikának és a gazdaságnak össze kell fognia, és együtt kell működnie annak érdekében, hogy a spekuláció helyett termelésre alapozzuk a jövőt Magyarországon – így Magyarország kilábaljon a gödörből, és erős országgá váljon. A spekulációt, a politikai és a gazdasági spekulációt egyaránt a politika és a gazdaság csak együttes erővel tudja háttérbe szorítani. Vagy mi együtt, közösen állítjuk át más pályára a magyar gazdaságot, vagy esély sincs arra, hogy érdemi változást tudjunk elérni.

Nos, több mint húsz év parlamenti politikai – majdnem húsz év, néhány hónap híján –tapasztalat van a hátam mögött, és higgyék el nekem, hogy ennyi idő alatt meg lehet tanulni azt, hogy minden hosszú távú és sikeres együttműködés csak akkor jöhet létre, hogyha annak van egy alapja, és az alap nem egyszerűen egy közgazdasági tétel, hanem valami mélyebb dolog, fogalmazzunk úgy, hogy közös érték. Tehát a politikának és a gazdaságnak meg kell találnia azt az egy közös értéket, amelyet mind a kettő elég fontosnak tart ahhoz, hogy arra hosszú távú együttműködést tudjon kialakítani. Szerintem ma létezik ilyen egy közös érték, amely elég erős, mély, meghatározó és motiváló, hogy az együttműködés alapja legyen, és mind a politika, mind a gazdaság számára fontos. Ez pedig úgy hangzik, hogy a munka. A munka. Én azt gondolom, hogy a spekuláció mind a piacon, mind a politikában azért veszélyes, mert leértékeli a munkát. Ezért én azt gondolom, hogy a gazdasági hatékonyság együttműködésének középpontjába most helyezzük a munkát. Mondjuk azt, hogy arra kell összpontosítanunk, hogy olyan gazdaságpolitika jöjjön létre, amely minél több ember számára teszi lehetővé, hogy munkahelyet találjon a munkaerőpiacon, és munkából és ne állami transzferekből próbálja fönntartani saját magát és családját.

Ha a gazdaság is és a politika is erre törekszik, akkor létre lehet hozni tíz év alatt egymillió munkahelyet Magyarországon, akkor igenis lehet egyszerre gazdaságösztönző és fegyelmezett költségvetési politikát folytatni. Csak a lényeg, hogy az embereket vissza kell segíteni, vissza kell hívni, vissza kell tolni a munkaerőpiacra. Ha ezt nem tesszük meg, akkor a gazdaság és a politika két malomban fog őrölni. A munka az a dolog, amely a politika számára, a munkahelyek száma, a munkanélküliség csökkenése az a mutató, ami a gazdaságnak fontos, és a politika magára nézve első számú siker-mutatóként tudja elfogadni. Ha több ember dolgozik, sikeres a kormány, ha kevés ember dolgozik, akkor sikertelen. Ez ilyen egyszerű. És az emberek sem gondolkodnak erről sokkal bonyolultabban. Nincs olyan sikeres kormány, amely alatt egyébként a munkanélküliség érezhető módon növekszik. És nagyon kevés kormány és nagyon kevés politika bukott meg a világon, amely képes volt arra, hogy egyébként a munkahelyek számát növelje. Keserű vigasz, de az egyik ilyen a mienk volt. De ettől még igaz, hogy az ilyen kormányoknak a száma rendkívül csekély. Tehát én hiszek abban, hogy a politika és a gazdaság együttműködésének a középpontjába a munkát, mint közös értéket kell helyeznünk, és a munkahelyteremtést szolgáló gazdaságpolitikát érdemes támogatni mind a két oldalról.

S ha megengedi, Elnök úr, tisztelt Hölgyeim és Uraim, nekem mindennek a kicsit bonyolultnak tűnő elméletnek a gyakorlati megvalósítására volna is, van is egy javaslatom. Én azt javaslom a kamarának, hogy kössünk egymással egy megállapodást. Nem választási megállapodást, mert az mindenkinek a könyökén jön ki. Ráadásul eszem ágában sincs a magyar gazdaság szereplőit, különösen a törvény által a képviseletükre fölhatalmazott szervezetet belerángatni valamilyen pártpolitikai kampányküzdelembe. Kössünk olyan megállapodást, amilyen még nem volt Magyarországon. Ne a választásra kössük, kössük a választások utánra. És ne párt és gazdasági szervezet, hanem, ha van bizalom, akkor a leendő kormány és a kamara között jöjjön létre, de ezt nyugodtan megköthetjük már most, vagy legalábbis kinyilváníthatjuk az erre a megegyezésre vonatkozó szándékunkat. Én azt tudom Önöknek mondani, hogy a megállapodás engem érintő része úgy hangzik, hogyha bizalmat kapok a magyar választóktól, akkor az Önök részvételével, közösen készítsük el a kormányprogram gazdaságpolitikai fejezeteit. Ilyen még nem volt Magyarországon. Úgy gondolom, hogy elég nagy a baj ahhoz, hogy ilyen újítással próbálkozzunk a választások után.

Tisztelt Hölgyeim és Uraim!
Meggyőződésem, hogy lehetséges közös kormányprogramot készíteni egyszerre a magyar társadalom és egyszerre a magyar gazdasági élet számára. Csak azt tudom mondani Önöknek befejezésképpen, hogy bár a baj nagy, a számok nagyon rosszul néznek ki, a fölfele menő vonalak nem igazak és hamisak, ez mind így van, de higgyék el nekem, hogy ennek ellenére, bár a helyzet kétségkívül nehéz, egyáltalán nem reménytelen, és a dolgokon változtatni sokkal könnyebb, mint az ember elsőre hinné.

A legfontosabb dolog, hogy mind a ketten, a gazdaság is és a politika is megértse, hogy most nem okoskodásra van szükség, hanem cselekvésre és munkára. Most nem a spanyolviaszt kell föltalálni, én ezt nevezem spekulációnak, hanem azt az útra esett nagy farönköt kell odébb tolni, ezt nevezem én munkának. Tapasztalat és erő. Ez a két dolog, ami szükséges a sikeres változtatáshoz. Mind a kettővel rendelkezünk. Önök is, mi is. Tapasztalat és erő. Ez a sikeres változás receptje. Én úgy látom, hogy Önökben, a magyar gazdaságban még megvan a szusz, megvan a föltörekvés, megvan az energia, megvan az akarat, megvan a siker iránti igény, ami egy ilyen megállapodás mögé valóságos energiát hozhat majd. Ha elfogadják az ajánlatomat, és meg tudunk állapodni egymással, hálás szívvel az egész ország nevében megköszönöm Önöknek.

Köszönöm szépen, hogy meghallgattak!


orbanviktor.hu
