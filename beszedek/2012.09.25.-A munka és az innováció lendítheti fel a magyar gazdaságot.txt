A munka és az innováció lendítheti fel a magyar gazdaságot
2012.09.25.

            Orbán Viktor köszöntője az Egis gyógyszergyár fejlesztő és kísérleti üzemének és laboratóriumának ünnepélyes átadásán, Budapesten.
        


	 

	Jó napot kívánok, tisztelt Hölgyeim és Uraim! Tisztelt Vezérigazgató Úr!

	 

	Az előbb már Ön beszélt arról, hogy micsoda súlya van ennek az ágazatnak a nemzetgazdaságon belül. Valóban három oka van annak, hogy örömmel fogadtam el, és hogy megtiszteltetésnek érzem a meghívást, és hogy eljöhettem ide Önökhöz. Az egyik az ágazat súlya. Ahogy az előbb is hallhattuk, a K+F teljes magyar költésének majd fele kötődik az ágazathoz: óriási az export-többlet, és negyvenezer család megélhetése, kenyere múlik a magyar gyógyszeriparon. A második ok, amiért örömmel jöttem, az a francia tulajdonos személye. Ugyan én még soha nem találkoztam vele, de csupa jót hallottunk róla. Azt kell mondanom, hogy Magyarország nem arról híres, hogy a külföldi befektetők nevét imába foglalják, azonban itt egy olyan helyzettel állunk szemben, amit fontosnak tartok megemlíteni. Franciaország általában a monopolhelyzetű iparágakban van jelen Magyarországon. Ez egy nagyon fontos és értékes kivétel, ugyanis itt a versenygazdaságban van jelen a francia tőke. És a francia tőkéről a velünk való együttműködés szempontjából csak a legjobbakat mondhatjuk. Tehát amikor a magyar kormány nevében itt köszöntöm Önöket, akkor külön szeretném köszönteni a gyár francia többségi tulajdonosát is. A harmadik ok, amiért itt vagyok, az pedig az a korrekt partnerség, amit az Egis-gyárral és annak vezetőivel a magyar egészségügyi kormányzatnak az elmúlt években sikerült kialakítani, fontos szakmai tudást, hozzáértést, javaslatokat kapunk, és az eddigi tapasztalatunk az volt, hogy az Önökkel kötött megállapodásokat maradéktalanul be is tartották, mi is erre törekszünk, és erre biztatjuk az államtitkár urat is.

	 

	Tisztelt Hölgyeim és Uraim!

	 

	Engedjék meg, hogy mindannyiukat ezek után nagy tisztelettel köszöntsem ezen a nagyszerű napon. Azért nem érzem túlzásnak a nagyszerű kifejezést, mert Európában ma a hírek inkább gyárak bezárásáról, munkahelyek megszűnéséről és válságról szólnak. Mármint a hírek leginkább ebből a témakörből érkeznek hozzánk, és itt állunk mi itt Magyarországon, Budapesten, a XVI. kerületben, és egy új üzemet, tulajdonképpen nem is egyet, hanem kettőt fogunk átadni. Nagyszerűnek érezhetjük ezt a napot azért is, mert ez az összességében mintegy 7 milliárd forintos beruházás mintegy félszáz munkahelyet biztosít magasan képzett szakemberek számára. Első hallásra talán az, hogy félszáz, nem hangzik meggyőzően, de nem akármilyen félszáz alkalmazottról beszélünk! És ha valaki az elmúlt húsz év magyar gazdaságtörténetét alaposan áttanulmányozza, akkor azt fogja találni, hogy minél képzettebb egy Magyarországon létrehozott gyártókapacitású, egy kutatókapacitás alkalmazotti köre, az ott dolgozó emberek minél képzettebbek, annál valószínűbb, hogy hosszabb távon is Magyarországon marad ez a beruházás, és annál valószínűbb, hogy újabb csatlakozó beruházások jönnek létre. Tehát itt rendkívül értékes munkaerőről beszélünk.

	 

	Tisztelt Hölgyeim és Uraim!

	 

	Nagyszerű ez a nap azért is, mert a történelem ismétli önmagát. Az Egis jogelődje a Dr. Wander Gyógyszer- és Tápszergyár Rt. 80 évvel ezelőtt, 1932-ben hozta létre Magyarországon az első saját kutatólaboratóriumát. A vállalat tehát a mai napon azt a hagyományt követi, amikor a gazdasági világválságra ez a cég nem emberek elbocsátásával, hanem egy munkahelyteremtő innovációs beruházással felel – pontosan úgy, ahogy ezt tette 1932-ben.

	 

	Tisztelt Hölgyeim és Uraim!

	 

	A tudományos kutatómunka akkor együtt járt a gyár akkori forgalmazási tevékenységének kiteljesedésével, és biztosak lehetünk abban, hogy a mostani beruházás is hasonló eredményt hoz majd. Meglepő, hogy az Egis – ahogy Hodász István vezérigazgató úr honlapján egy köszöntőben az ember olvashatja – Közép-Európa összes iparvállalata közül a negyedik legnagyobb összeget, 11,6 milliárd forintot költ kutatás-fejlesztésre. Ez a cég árbevételének a 9 %-a. Ez egy rendkívül figyelemre méltó teljesítmény, és nagy elismerés ez a cég számára. Magyarország kormányának nevében szeretnénk elismerésünket kifejezni ezért a nagyszerű nemzetközi rangsorban elfoglalt helyért.

	 

	Tisztelt Hölgyeim és Uraim!

	 

	Az Egis gyógyszergyár és jogelődjének 99 éves története arra mutat rá, hogy a magyar gazdaság meggyógyulásának legfontosabb gyógyszere a munka és az innováció. Mindenhol elmondom, elmondom hát itt is, hogy mi Magyarországon egy munkaalapú társadalmat akarunk létrehozni a jelenlegi munkahelyek megvédésével és olyan fejlesztési beruházásoknak az elősegítésével, amelyek aztán új munka- és kutatási lehetőséget biztosítanak a magyarok számára. Bizonyára tudják, hogy ebben a szellemben indította a kormány Európában elsőként a munkahelyvédelmi akcióját, amelyet egyébként most tárgyal a parlament, és reményeink szerint még az idén el is fogadja. Ez a meggyőződés, elv és gondolkodásmód vezérelt minket, amikor – ahogy az igazgató úrtól is hallhattuk – 226 millió forint értékű kormányzati támogatást nyújtottunk az Egis kutatási kapacitásainak fejlesztését célzó beruházásához. Szeretném aláhúzni és biztatni a vezérigazgató urat, hogy mi minden olyan kezdeményezés mellé örömmel állunk oda, ami értéket és új munkahelyeket teremt Magyarország számára.

	 

	Tisztelt Hölgyeim és Uraim!

	 

	Az Egis egy magyar vállalat. Ezen a mondaton nem módosít semmit sem az a tény, hogy 51 %-ban francia tulajdonban vannak a cég részvényei. Mi örülünk annak, hogy Franciaországból egy, Magyarországgal már régebben kialakított mély, személyes kapcsolatban is álló családi beruházás érkezett ide, és nagyon reméljük, hogy hosszú időn keresztül még itt is maradnak, és folytatni fogják a velünk való együttműködést.

	 

	Tisztelt Hölgyeim és Uraim!

	 

	Az Egis jövőre ünnepli majd alapításának századik évfordulóját. Ennek a gyárnak a története folyamatos sikersorozat. Egy olyan sikersorozat, amely magyarországi tudásra, magyarországi munkaerőre és magyarországi kapacitásra van alapozva. Ez a gyár, illetve ennek a gyárnak a története bizonyíték arra is, hogy csak elszántsággal és kiválóságra törekvéssel lehetséges a világpiaci élmezőnyben is jól teljesítő és elismert céget létrehozni, fenntartani és folyamatosan fejleszteni. Ha a tehetséges és elhivatott magyar gyógyszerész, akinek úgy illendő, a neve itt hangozzon azért el: dr. Balla Sándor, aki annak idején megálmodta és létrehozta ezt a gyógyszergyárat, ma lát bennünket, akkor büszke lehet a mai utódaira. Balla Sándor öröksége jó kezekben van. Az Egis ma már egy világszerte ismert és meghatározó magyar cég, portfóliója mintegy 520 termékből áll, és mint olvashattam, az éves tabletta- és kapszulagyártó kapacitása eléri a 6,5 milliárd darabot. És a sikertörténet folytatódik. A ma átadott két új beruházás eredményeként létrejött kutatás-fejlesztési kapacitások növekvő számú új, magas hozzáadott értékű termékek fejlesztését teszik majd reményeink szerint lehetővé. A magyar innovációnak ez egy újabb központja, egy kísérleti üzem és laboratórium, amely hozzásegít bennünket ahhoz, hogy a magyar gyógyszeripar továbbra is a világ élvonalában maradhasson.

	 

	Tisztelt Hölgyeim és Uraim!

	 

	Az Egis közel százéves története arról is szól, hogyan lehet Magyarországra hozni a legkorszerűbb tudást, a fejlett gyártástechnológiát, új módszereket, és hogyan lehet ezeket az értéket aztán itthon tartani és gyarapítani. Fontosnak érzem elmondani, hogy ez a vállalat arra törekszik, hogy a budapesti bázisról kiindulva minél messzebbre terjeszkedjen a világban. Arra törekszik – és nem gazdasági, hanem politikai logikában gondolkodva –, hogy a világ számos pontjára elvigye a magyarok jó hírét. Miközben azonban a világ több mint hatvan országába exportál, addig a gyógyszerkutatás és gyógyszergyártás minden fázisát Magyarországon tartja. Az Egis azzal segíti Magyarországot, hogy szinte teljes nyereségét, ha jól osztottam-szoroztam, akkor a profit mintegy 90 százalékát visszaforgatja magyarországi kutatás-fejlesztésbe, termelési és egyéb beruházásokba. Egy újabb ok, hogy megemeljük a kalapunkat a gyár francia többségi tulajdonosa előtt.

	 

	Tisztelt Hölgyeim és Uraim!

	 

	Manapság ez a gyakorlat nem szokványos, de éppen e miatt tekinthet az Egisre a magyar kormány stratégiai szövetségesként. Meggyőződésem, hogy ilyen és ehhez hasonló történetekben rejlik Magyarország megújulásának és eljövendő gazdasági sikerének a titka. Ilyen és ehhez hasonló beruházások és fejlesztések közelebb vihetnek bennünket ahhoz, hogy megerősödve, reményeim szerint a közép-európai térség meghatározó országaként hagyjuk magunk mögött a válságot, és Magyarország egy olyan ország legyen, amelyet 5- 5,5 millió ember értékteremtő munkája visz előre. Ha ezt a receptet követjük, Magyarország újra vissza fog kerülni a sikeres nemzetek táborába.

	 

	Köszönöm szépen, Vezérigazgató úr, az Önök munkáját, gratulálok az új beruházáshoz. Mindannyiuknak jó egészséget, sok erőt és visszhangos nemzetközi sikereket kívánok!

	 

	Köszönöm, hogy meghallgattak!


	 

orbanviktor.hu

	 
