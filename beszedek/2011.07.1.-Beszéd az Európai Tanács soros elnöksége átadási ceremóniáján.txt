Beszéd az Európai Tanács soros elnöksége átadási ceremóniáján
2011.07.1.

            Orbán Viktor beszéde az Európai Tanács soros elnöksége átadási ceremóniáján, Varsóban.
        


Jó estét kívánok, tisztelt Hölgyeim és Uraim! Mélyen tisztelt Köztársasági Elnök Úr! Elnök Urak! Tisztelt Hölgyeim és Uraim!
Külön is köszöntöm Jerzy Buzek elnök urat, akivel néhány évig együtt voltunk miniszterelnökök, amikor még fiatalok voltunk, és aki mindig atyai szeretettel segítette a munkámat. Külön köszöntöm Lengyelország miniszterelnökét, Donald Tusk urat.
Kedves Donald!
Azért jöttem el erre az estére, hogy átadjam a lengyel népnek a magyar emberek szívből jövő testvéri jókívánságát. A magyarok hálásak Önöknek. Ahogy egész Európának van oka hálásnak lenni. A lengyelek nagyszerű hozzájárulása nélkül ma Magyarország nem lehetne szabad, én sem lehetnék szabad ember, és Európa sem lenne egyesítve. A lengyelek adták nekünk a pápát és a Solidarnośćot, és ezzel megváltoztatták a történelmet. Visszaszereztük a szabadságot, nemzeteink függetlenségét és az emberi méltóság tiszteletét. Mi, kedves Donald, tudjuk, milyen farkasszemet nézni a Gonosszal. Saját bőrünkön tapasztaltuk, hogy a kommunizmus hogyan nyomorít meg egy nemzetet. 1990-ben már úgy tűnt, a nyugati világ győzelme teljes. Úgy tűnt, biztonságos, kiszámítható és szabad élet vár az emberiségre. Ma, 2011-ben látjuk, hogy egy merőben új és merőben ismeretlen fejezet kezdődik az emberiség történetében. A bizonytalanság lett úrrá a nyugati civilizáción. Tartunk attól, amit egyszer már átéltünk, vívódunk afölött, amit még nem ismerünk, és aggódunk, mert elveszíthetjük azokat az értékeket, amelyek oly becsesek számunkra.
Kedves Egybegyűltek! Kedves Donald!
Nincsenek kész utak. Az utakat az ember saját magának töri. A politika pedig állandó úttörés. Az európai politika pedig különösképpen az; aprólékos, kiterjedt, néha bosszantó, fárasztó és éjszakába nyúló munka. Nincs garancia a sikerre. Én mégis biztos vagyok abban, hogy Neked sikerülni fog. Sikerülni fog, mert Te az európai államok vezetői körében már eddig is tiszteletet és elismerést szereztél Lengyelország és a magad nevének. És Veled lesz az erő is. Egy különös, közép-európai erő, amit csak errefelé ismernek. Nincs még egy olyan darabja a Földnek, ahol annyiszor kellett lehetetlennek tűnő küzdelmeket vívnunk a szabadságunkért, értékeinkért, egyáltalán a puszta létezésünkért. Ha nem hittük volna, hogy a lehetetlent is teljesíteni tudjuk, ha nem hittük volna, hogy erős akarattal az irtózatos túlerő is legyőzhető, nem állnánk itt, ma nem lenne kitől átvenni és kinek átadni az elnökséget.
Tisztelt Miniszterelnök Úr! Kedves Donald!
Az uniós elnökség sok örömet is ad majd Nektek. Nem azt a fajta örömöt, amit a vasárnapi ebéd után érez az ember, amikor ledőlhet kicsit szundikálni. Inkább a hegymászó örömét, amely vele van akkor is, amikor a hegy lábánál állva feltekint a csúcsra, és akkor is, amikor meghódította azt. Az EU-elnökség örömöt ad, amikor elkezded, és örömöt ad, amikor átadhatod. Legyél, legyetek sikeresek!
A magyarok azt kívánják a lengyeleknek, hogy adjon Nektek a Jóisten sok erőt, jó egészséget, adjon jó szomszédot, megértő társat, bő gyermekáldást, és adjon Nektek munkát, amelynek haszna, értelme és gyümölcse van.
Köszönöm, hogy meghallgattak!


orbanviktor.hu
