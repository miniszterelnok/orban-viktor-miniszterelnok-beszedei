Új egyezségre van szükség
2008.03.29.

            Beszéd a FIDESZ Országos Választmányának ülésén.
        


Tisztelettel köszöntök mindenkit! Tisztelettel köszöntöm a Választmány tagjait, elnökét, Kövér László elnök urat!
Volt egy elgondolásom, hogy miről fogok beszélni, de most ideiglenes zárójelbe teszem, miután meghallgattam a választmány elnökét. Mert úgy gondolom, hogy egyetlen szavát sem vonva kétségbe mindannak, amit hallhattunk, egymondatos kiegészítést fűznék hozzá. Ez nem amolyan bolsevista trükk, hogy egymondatos kiegészítést fűzünk hozzá, és az egésznek megváltozik az értelme, de végül is erről van szó. Vagyis azt akarom mondani, hogy szerintem, ha a Fidesz húsz évére visszatekintünk, akkor nemcsak a Fidesz, hanem Magyarország soha olyan közel az 1988-89-ben kitűzött céljaihoz nem állt, mint most. Soha olyan közel. Ugyanis ha jól belegondolunk, mit is akartunk, mit is akart Magyarország, Magyarországnak az a része, amelyik a közéletben hajlandó volt részt venni, és a közéleti logika szerint gondolkodni. Mit is akartunk 1988-89-ben? Egy egységre épülő rendszerváltoztatást. Egy alkotmányozást. Egy új ország-berendezkedést, amely mögött nem egyszerűen csak az akkori ellenzéki és kommunista párt képviselőit magában foglaló Ellenzéki Kerekasztal, illetve nagy Nemzeti Kerekasztal-egyezkedés testesít meg egy egységet, hanem egy valódi egységet, ami mögött emberek vannak. Nem rosszindulattal, egyezkedő elitcsoportok alkujára épülő rendszerváltást akartunk, hanem mindig is egy valóságos, népi, nemzeti egységre épülő rendszerváltást akartunk, vagyis egy ilyen alapon létrejövő alkotmányozást. Ez nem történt meg, hiszen 1988-89-ben a tárgyalások egy kompromisszumos berendezkedést eredményeztek Magyarországon. Bajaink legnagyobb része ide is megy vissza egyébként, ami nem menti az összes kormányzat, beleértve a mi kormányzatunk ügyetlenkedéseit és hibáit természetesen, de tény, hogy behatárolta a lehetőségeket. 1994-ben volt egy lehetőség arra, hogy egy baloldali alkotmányozás történjen meg, hiszen az akkori két kormányzópárt, a rendszerváltó erők oldaláról a rendszert védők oldalára átállt SZDSZ, valamint az utódpárt, az MSZP együtt kiadták a parlamenti mandátumok több mint kétharmadát. Hozzá is nyúltak itt-ott-amott az alkotmányos rendszerhez – nem véletlenül nem nyúltak hozzá mélyebben, hiszen az, ami volt, megfelelt az elgondolásaiknak. És azóta Magyarországnak nem adatott meg az a lehetősége, nem alakult úgy a történelem, hogy létrejött volna egy olyan sokmillió embert magába foglaló egység, közös akarat, közös szándék, amely felhatalmazhatja a nép megválasztott képviselőit, hogy végezzék el, rendezzék be egy népakaratra épülő támogatottsággal a hátuk mögött az országot egy élhető Magyarországgá. Soha ehhez a lehetőséghez olyan közel Magyarország, mint most van, még nem volt. Ezért mindenfajta nyűgünk, nyavalyánk, László által elmondott megpróbáltatásaink ellenére én az ország bajainak tudatában is a legnagyobb reményekkel és a legnagyobb bizakodással emelem majd délután a poharamat a Fidesz húszéves születésnapja alkalmából mindazon emberek egészségére, akik az elmúlt húsz évben a politikával és a közélettel szembeni ellenérzéseiket legyűrve, azokkal szembefordulva képesek voltak részt venni Magyarország sorsának alakításában.
No, de nem ezért jöttünk össze. Ez csak mintegy megelőlegezése a ma esti és a holnap délelőtti találkozóinknak. Amiért összejöttünk, az más. Ha jól értem a találkozónk célját, akkor most ütjük rá a Fidesz pecsétjét, ha úgy tetszik, a párt legitimitást biztosító pecsétjét az „Erős Magyarország” címet viselő programunkra. Ennek a programnak a tartalmát mindannyian ismerjük, hiszen megteremtettük a nyílt vita lehetőségét a mögöttünk hagyott több mint egy esztendőben. Több nagy rendezvényt is tető alá hoztunk, ezért most nem a program tartalmáról szeretnék szólni, ezt egyébként is Tibor, a frakcióvezetőnk az előbb világosan, szabatosan megtette, hanem egy tágabb összefüggésbe szeretném helyezni ennek a programnak az értelmét és a jövőjét.
Mielőtt azonban ezt megtenném, szeretném felhasználni ezt az alkalmat, mert ez az első pártfórum, ahol ezt megtehetem, hogy köszönetet mondjak először is Navracsics Tibornak, a frakcióvezetőnknek, aki ezt a programot összeállította. Miközben egyébként iszonyatos politikai küzdelmeket vívott a Fidesz – Magyar Polgári Szövetség, amelyben Tibor ráadásul Semjén Zsolttal egy világhírű tandem egyik tagja, tehát nem is tudta kihúzni magát ezekből a politikai vitákból, időnként mindannyiunk helyett is neki kellett a parlamentben helytállni, arra is volt ereje, áttekintő képessége meg szervezőképessége, hogy tető alá hozza, vagy tető alatt tartsa azt a munkát, amelynek eredménye végül is az „Erős Magyarország” címet viselő program. Úgyhogy, Tibor, mindannyiunk nevében köszönöm szépen, köszönjük szépen ezt a munkát!
Persze mindannyian tudjuk, hogy egy ilyen program megalkotása sok-soktucatnyi ember munkáját igényli, ezért róluk is kell egy mondatot mondani, hiszen rengeteg szakértő, frakciónk mellett dolgozó tanácsadó, valamint számos civil szervezet, mindennapi egzisztenciáját nem a politikából merítő civil vállalta azt, hogy részt vesz ennek a programnak a kidolgozásában, hozzászól, megvitatja, emeli az értékét. Nekik is, akik nincsenek most itt ebben a teremben, mindannyiunk nevében illendő köszönetet mondanunk.
Kedves Barátaim!
Ha emlékeztek, az „Erős Magyarország” címet viselő program első konferenciájára, Tibor, ha jól emlékszem, a Marczibányi téren tartottuk az elsőt, ismertettük meg a magyar közvéleménnyel az „új többség” kifejezést. Ez jó egy esztendővel ezelőtt lehetett. Azt mondtuk, hogy „új többség”. Nem tudom, emlékeztek-e még arra, hogy annak a konferenciának a visszhangjai azt vetették a szemünkre, különösen a velünk kevésbé szimpatizálók oldaláról, hogy kétségbe vonták az új többség létezését. Március 9-e óta mindannyian tudjuk, hogy nem beszéltünk szamárságot egy évvel ezelőtt, hiszen március 9-e óta fizikai bizonyítékok léteznek arra, hogy az új többség megszületett Magyarországon. Pokorni Zoltán szokta rendszeresen idézni Lech Walęsa 1980-ból származó híres mondatát. Amikor a gdański hajógyárban egyezkedtek, és befejeződtek a tárgyalások, Walęsa azt mondta, hogy sikerült, de ez mind semmi, mert papírunk is van róla, és meglengette az aláírt megállapodást, amely azt tartalmazta, hogy a Szolidaritás működhet a kommunista egypártrendszer keretein belül is Lengyelországban. Szóval, Barátaim, nekünk is papírunk van az új többség létezéséről. A népszavazás több mint 3 millió 300 ezer ember aláírását is jelenti: az új többség Magyarországon létezik.
Ez nem jelent egyszerű feladatokat a számunkra, mint azt sokan gondolnák. Lehet, hogy van köztetek is néhány ember, akinek déjà vu érzése támad, amikor elmondom azt a gondolatot, amit valamikor – már az évét magam sem tudom pontosan felidézni – oly sokat vitattunk a Fideszen belül. Ez a gondolat arról szól, hogyan lehet összehangolni a pártokra épülő népképviseleti elvet a nemzeti egységre való törekvéssel. Hiszen a párt, mint a szó a magyar nyelv általános szabályai szerint maga is világosan mutatja, részt jelent, az egésznek valamelyik részét. Hogyan lehet az egész valamely részének elkészítenie olyan terveket, programokat, jövőre szóló javaslatokat, amelyek nemcsak a rész, hanem az egész támogatását is elnyerik? Hiszen a rész munkájának az az értelme, hogy utána az egész számára jelentsen jövőt, jövőképet, cselekvési lehetőséget, programot, elérhető és megvalósítható jövőt. Ugye, akkor azt mondtuk. Ez akkor elméleti kérdésként maradt meg a mi pártunk történetében. Ma azonban kiszabadult szerintem ebből a ketrecéből. Akkor azt mondtuk, hogy természetesen nekünk, mint egy politikai közösségnek világos céljaink, világos eszményeink, értékeink, ha úgy tetszik, ez ugyan idegenül csengő szó, de még azt is mondhatjuk, hogy viszonylag világos ideológiánk van. Ez azoknak az eszményeknek és értékeknek az összegyűjtéséből adódik, amelyek bennünket európai néppárttá tesznek. Azonban – szólt az előbb vázolt dilemma akkori elméleti megfejtése –, Magyarországon nagyon sok embert nem igazából érdekel, hogy milyen értékeket és eszményeket ír egy politikai szervezet a zászlajára. Van, akit ez érdekel elsősorban, van, akit ez érdekel legkevésbé. Azt szeretné tudni, hogy az ő személyes élete szempontjából mit jelent, ha az egyik zászlót vagy a másik zászló húzzák fel. Tudnia kell, hogy mit jelent az ő személyes élete szempontjából – függetlenül attól, hogy gondolkodik-e egyáltalán értékekről, vagy azonosul-e olyan értékekkel, amit a jobb- vagy baloldal képvisel. Mégis tudnia kell, hogy az élete szempontjából; a fizetése, a megélhetése, a gyerek iskoláztatása, a nyugdíja, a munkabére szempontjából mit jelent, ha az egyik vagy a másik zászló van a magasban.
És ezen az alapon, ha ezt elfogadjuk, igenis lehetséges egy politikai közösség által kialakított program körül, az „Erős Magyarország” program körül a nemzeti egységet létrehozni, mert azok, akik számára az eszmények és az értékek a legfontosabbak, azok elolvashatják, mi van írva a zászlónkra. Akik számára ez pedig kevésbé fontos, megtudhatják, hogy az ő életük számára milyen következményekkel jár, ha egy Fidesz nevű politikai szervezet az „Erős Magyarország” című programot hajtja végre Magyarországon, és azt támogathatják függetlenül attól, hogy nem érdekli őket, hogy mi van a zászlóra írva. Sőt, még akkor is támogathatják, ha esetleg nem értenek egyet, vagy vannak értékek, amelyek közelebb állnak a szívükhöz, azokhoz az értékekhez képest, mint amik a zászlóról leolvashatók. Ma tipikusan ilyen helyzetben vagyunk, amikor egyébként a keresztény vagy a nemzeti kifejezésektől esetleg libabőrössé váló ellenérzésekkel viseltető emberek is úgy gondolják, hogy a Fidesz programját érdemes támogatni, mert egyébként az ország szétesése, úgy, ahogy az az iskolákban, az egészségügyben, a kormányzati munkában és a közigazgatásban megfigyelhető, folytatódni fog, és ezt nem akarják. Előállt az a helyet, amikor a mi értékeinkkel tulajdonképpen vitatkozó társadalmi csoportok is úgy gondolják, hogy az a helyes, ha ezen értékek jegyében alakul Magyarországon végre egy kormányozni képes kormány. Nos, tehát azt szeretném csak mondani nektek, hogy a népszavazás nem egyszerűen csak egy politikai siker volt, hanem annak a visszaigazolása a számunkra, hogy egy európai néppárt egy jó program köré reális célként tűzheti ki, hogy nemzeti egységet hozzon létre.
Azonban, kedves Barátaim, egy új többséget magába foglaló társadalmi vagy nemzeti egység nem deklarációkon nyugszik, hanem egyezségeken. Azt akarom mondani nektek, és ennek a programnak ez a legnagyobb értéke, hogyha az új többséget egy Magyarország bajait orvosló kormányzat mögötti nagy erővé akarjuk, még tovább akarjuk növelni, abban az esetben, vagy akárcsak meg akarjuk tartani, az új többség új egyezségeket is kell, hogy kössön. Új egyezségekre van szükség ahhoz, hogy az új többség fennmaradjon, és egy tényleges kormányzati munka társadalmi háttereként működhessen. Egy ilyen egység, tehát egy ilyen új egyezség általában parlamenti választásokon szokott létrejönni, hiszen a választópolgárok számára felkínált programok közül egy egyezséget kötnek a programot meghirdető politikai erővel. Magyarországon az a furcsa helyzet állt elő, hogy a 2006-os választás ilyen egyezséget nem tudott létrehozni, mert nem volt valóságos program, amit meghirdettek azok, akik elnyerték a társadalom többségének a támogatását. Ezért az új többség nem a 2006-os választásokon jött létre az akkor meghirdetett, és később kormányprogrammá váló elgondolások mögé, ahogy egyébként az természetes lett volna, hanem Magyarországon az új többség a kormány működésével szemben jött létre, és az a népszavazáson  meg is mutatta magát.
Azonban egy valamivel szemben létrejövő új többség nem elegendő ahhoz, hogy egy kormányzati munka hátteréül szolgálhasson, amely nélkül nincs sikeres kormányzati munka, mint ezt az elmúlt években Magyarországon meg is tanulhattuk. Ahhoz egyezségeket kell kötni az új többség tagjainak is egymással. És ennek az egyezségnek a szellemében kell cselekednie az új többséget képviselni akaró politikai erőnek, vagyis a Fidesznek. Ez az új egyezség egy program, egy jövő körül tud formálódni, szentesíteni pedig majd a következő parlamenti választáson a választópolgárok tudják majd. Ha valaki végigolvassa ezt az „Erős Magyarország” címet viselő programot, és nem egyszer teszi ezt meg, hanem az alaposság kedvéért többször is, mint ahogyan én is tettem, akkor rájön arra, hogy ennek a programnak van egy olyan alapeleme, amely félreérthetetlenül, összetéveszthetetlenül különbözteti meg minden más, ma Magyarországon forgalomban lévő programtól. Ez pedig az a meggyőződés, hogy a versenyképességet, amely a XXI. század modern világában az egyik legfontosabb szempont, nem szabad szembeállítani a szociális biztonsággal. Azok a kísérletek, amelyek a szociális biztonság rovására akarják versenyképessé tenni az európai társadalmakat, kudarcra vannak ítélve. Tehát ennek a programnak az az alapgondolata, hogy a versenyképesség és a szociális biztonság egymással nem állíthatók szembe. Sőt, ha igaz, amit mi gondolunk a XXI. századról, hogy a század gazdasági versenyképességének legfontosabb tényezője nem is a pénz, hanem a tudás lesz, abban az esetben a szociális biztonság, amelynek része a szociális biztonsághoz szükséges szakmai tudás megszerzése, az oktatás azt mutatja, azt mondatja velünk, hogy a szociális biztonság lényegében előfeltétele a gazdasági versenyképességnek. Na, ilyen programja másnak ma Magyarországon nincs. Csak olyan programok vannak forgalomban, amelyek egyik vagy másik elemet részesítik előnyben. A mai kormánykoalíció pártjai, függetlenül attól, hogy baloldali koalíciónak mondható, a versenyképesség alá rendelik a szociális biztonság szempontjait, és olyan helyekre is beengedik a versenyképesség szempontjából hatékonynak tűnő, hatékonynak gondolt – sok esetben ez így is van – piaci elemeket, amelyek szétrombolják a szociális biztonságot.
Nézzük, hogy körülbelül milyen egyezségre, egyezségekre van szükség ahhoz, hogy az új többség Magyarország gondjait képes legyen megoldani, illetve az új többség képes legyen egy olyan vezetést adni Magyarország számára, amely orvosolni képes a gondjainkat. Először is meg kell egyezni arról, hogy milyen kormánya legyen Magyarországnak. Nem a pártösszetételre gondolok, mert ezt majd eldöntik a választópolgárok, hanem hogy milyen minőségű kormánya legyen Magyarországnak. Mi az a néhány minőségi elvárás, amit Magyarország pártösszetételétől független mindenkori kormányának teljesítenie kell? Én úgy látom a népszavazási kampányból ez elég világosan kiolvasható. Először is az emberek azt akarják, hogy a mindenkori kormányzat pártatlan legyen. Tehát a közjót szolgálja, és ne valamely érdekcsoport szempontjait. Számos példát tudnánk hozni arra, hogy Magyarország kormánya ma ahelyett, hogy a közjót szolgálná, valójában részvénytársaságként működik, és bizonyos csoportok számára profitot termel ahelyett, hogy egyébként megszervezné Magyarország életét, és az elérhető legmagasabb színvonalú közjót garantálná az emberek számára.
Tehát legyen a mindenkori kormány pártatlan, legyen a mindenkori kormány feddhetetlen. Ami nem azt jelenti, hogy hibátlan legyen, mert mindannyian esendőek vagyunk, és szoktunk elkövetni hibákat. Az már egy külön kérdés, hogyan viszonyulunk a saját magunk által elkövetett hibákhoz, de ma nem azért jöttünk össze, hogy ennek a kultúrantropológiai rétegeit felfejtsük. Hanem azért, hogy a feddhetetlenségnek azt az értelmét mondhassam el nektek, miszerint ez annyit tesz, hogy a mindenkori kormány azokat a szabályokat, amelyeket kiró a választópolgárokra, azokat az elvárásokat, amelyeket megfogalmaz a választópolgárokkal szemben, magára nézve is kötelezőnek kell elfogadnia. Olyan nincs, hogy nadrágmegszorítást rendelek el, felemelem, mondjuk a villamos energia árát, de gondoskodom róla, hogy rám azért ne vonatkozzon. Ez nem fér össze azzal a kormányzással, azzal az államképpel, amiről szerintem az új többség megegyezést szeretne kötni. Tehát pártatlan, feddhetetlen, és ami nagyon fontos, hogy tisztelhető legyen. Kuruc hajlamok ide, kuruc hajlamok oda, melyek kétségkívül léteznek Magyarországon, eb ura fakó és még sorolhatnánk, ez mind igaz… De mégis mindannyiunkban ott van a hajlam és a vágy, hogy tisztelhessük a saját vezetőinket, hogy tisztelhessük a köztársasági elnökünket, hogy tisztelhessük a kormányunkat, hogy tisztelhessük a miniszterelnökünket, hogy tisztelhessük a kormánytagokat, tisztelhessük általában az alkotmányos intézmények irányítóit, ideértve például az Alkotmánybíróság elnökét is. Ez a vágy, ez a természetes emberi vágy itt van bennünk. Tehát mi amellett, hogy pártatlan, feddhetetlen kormányt akarunk, tisztelhető kormányt is szeretnénk. De ahhoz, hogy tisztelni tudjuk a mindenkori kormányt, ahhoz annak tiszteletre méltónak is kell lennie, és ma akárhogyan is vizsgáljuk, semmi tiszteletre méltót nem találunk a mostani kormányban. Ezért is épül az egész ország mindennapi élete lassan már a tiszteletlenségre. Tehát az első pontja annak az egyezségnek, amely körül az új többségnek ki kellene nyilvánítani akaratát, talán ezt meg is tette a népszavazáskor, úgy szól, hogy a kormány legyen pártatlan, feddhetetlen és tisztelhető.
Szerintem egyezségre kell jutni a munkából élő emberek jövőjét illetően is. És ennek az egyezségnek világossá kell tenni, hogy elfogadhatatlan, hogy Magyarországon milliószám vannak olyanok, akik tisztességesen dolgoznak, nemcsak napi nyolc órát, hanem még többet is, és így is alig tudnak megélni. Elfogadhatatlan, hogy az országot úgy rendezze be a mindenkori kormányzó elit, hogy a tisztességesen végzett munkából a hónap végére egyetlen forint se maradjon. Mert ha az ember azt látja, hogy a munkabéréből családja eltartásán túl egyetlen forintja sem marad a hónap végén, akkor még a végén az a képzet alakul ki benne – helyesen –, hogy a semmiért dolgozik. És a semmiért nem érdemes dolgozni. Tehát ha azt akarjuk, hogy Magyarországon a gazdaság és a társadalom alapja a munka legyen, ami a mi programunk szerint közös célunk, ahhoz a bérek vásárlóértékét növelni kell, és ebben szándékegyezségnek kell létrejönnie az új többségen belül.
Szerintem egyfajta egyezségnek kell létrejönnie az új többségen belül a fiatalok jövőjét illetően is. Mert azzal még csak megbirkózunk, hogy a fiatalok úgy érzik, hogy Magyarország, fiatalkorában az ember érez ilyeneket, szűk nekik, szélesebbre vágynak, nagy szárnyaik nőttek, és kicsi az ország, tehát itt csak unalmasan körbe-körbe kering, ezért szeretne messzebb földekre is eljutni, és elmegy külföldre akár dolgozni vagy tanulni. De abban egyezséget kellene kötni, az új többséget összeabroncsozó egyezség egyik eleme az kellene, hogy legyen, hogy olyan Magyarországot kell építenünk, ahol azok, akik elmentek, azok értelmét és lehetőségét lássák annak, hogy visszatérhessenek. A magyar fiatalok számára ezt a jövőt kell megígérni, és ezt a jövőt kell garantálni. Rendben van, értjük, hogy elmentek, de itt egy olyan országot építünk mi, akik itthon maradunk, mert megöregedtünk már, meg a szárnyaink is megkoptak, vagdossák őket ráadásul. Egy olyan országot fogunk építeni, ahova ti mindig visszatérhettek. Lehet, hogy nem fogtok annyit keresni, mint Nyugaton, de tisztességes, szabad, becsületes élet vár rátok, ha hazaértek. Ezt a megállapodást kell kötnünk a fiatalokkal.
A nyugdíjasokat is bele kell vonni az új többséget összetartó megállapodás-rendszerbe, és világossá kell tenni, hogy a nyugdíjasokat tisztelet illeti meg az életkoruk miatt, és tisztelet illeti meg őket azért, mert végigdolgozták az életüket. A tisztelet nemcsak erkölcsi természetű, bár úgy látom, hogy a mai kormányban az idősek iránti erkölcsi tisztelet is hiányzik: amikor az egészségüggyel zsarolnak, meg fenyegetőznek, akkor ebben valójában a tiszteletlenség ölt testet. De valójában tisztességes időskorra is szüksége van a nyugdíjasoknak. Nem fogadható el, mondjuk ki, makroközgazdasági körülmények ide vagy oda, hogy Magyarországon több mint félmillió nyugdíjas kevesebb, mint 40 ezer forintból éljen, és nem fogadható el, hogy negyedmillióra, kétszáz-ötvenegynéhány ezerre rúgjon azon nyugdíjasok száma, akik kevesebb, mint havi 25 ezer forintból élnek. Ilyen ország nem lehet Magyarország. Ezen változtatnunk kell! Ennek az új többséget összeabroncsozó új egyezségnek a része kell, hogy legyen.
Fontos, hogy ez az új egyezség tartalmazzon passzusokat a nőkre vonatkozóan is. Elfogadhatatlan az, ahogyan ma a családokról beszélnek, ahogyan a családokkal bánnak, ahogyan a családanyákról beszélnek, ahogyan a családjukért dolgozó nőkkel bánnak munkahelyeken, illetve ahogyan megpróbálják őket kirekeszteni őket a munkahelyekről, és ahogyan a kormányzat semmit nem tesz annak érdekében, hogy a gyerekszülés után a munkaerőpiacra visszatérni akaró nők el is tudjanak helyezkedni. Ez elfogadhatatlan, ennek a programnak az egyik leginkább szívet melengető része éppen ezért a részmunkaidő általánossá tételére vonatkozó szakmai elgondolás.
Ennek az új egyezségnek fontos passzusokat kell tartalmaznia a vidéki Magyarországra nézve is. Ki kell mondani, szerintem az új egyezség egyik fontos pontjaként, hogy a magyar termőföldet magyar kézben kell tartani. Ismerjük az európai uniós szabályokat, pontosan látjuk, más országok hogyan oldották meg, az európai uniós szabályok tiszteletben tartása mellett is a franciák, a németek vagy az osztrákok kezén maradjon a termőföld. Ugyanazokkal a módszerekkel ezt a célt kell nekünk is elérnünk, és világossá kell tennünk ebben az új egyezségben, hogy a falusi életnek van jövője. A falusi élet nem szólhat arról, hogy mi hiányzik az életből. Ma erről szól. Falun élni azt jelenti, hogy nincs ez, nincs az, nincs amaz. Ez elfogadhatatlan. A falusi élet azt kell, hogy majd jelentse, hogy miben több mint a városi élet, hogy azon kívül, hogy minden megvan, ami a városban megvan, leszámítva az Operát meg a Nemzeti Színházat természetesen, de a mindennapi élethez szükséges szolgáltatások tekintetében, túl azon, hogy minden elérhető, ami egy városban elérhető, miben ad még pluszt. A környezettől kezdve az egészséges körülményeket át a családias átlátható viszonyrendszerekig és a városok biztonságát meghaladó közbiztonságig. Tehát azt gondolom, hogy az új egyezségnek nagyon világos passzusokat kell tartalmaznia a vidéki Magyarországra vonatkozóan. Elfogadhatatlan ma az, hogy a közbiztonság helyi garanciáját jelentő körzeti megbízotti rendszer felszámolásával lassan a faluban a közbiztonság rosszabb lesz, mint a nagyvárosokban. Ilyet még nem pipált Európa, mint ami felé Magyarország tart.
És megállapodást kell kötni a fővárossal is, a fővárosiakkal is, hiszen Budapest mindig is a nemzet szíve volt, és az is marad. De ahhoz, hogy a nemzet szíve maradjon, nem tehertételt kell, hogy jelentsen az ország számára, hanem azt a szervet, amely pumpálja az éltető vért, keringetteti az éltető vért a társadalom teljes testébe. Ez pedig azt jelenti, hogy először is egy méltó fővárosi vezetésre van szüksége a fővárosiaknak. A mostani vezetetlen főváros helyett egy világos fővárosi kormányzást kell vállalnunk. Erről kell megállapodást kötnünk az új többség tagjaival.
És végezetül, kedves Barátaim, világossá kell tenni, hogy a mi programunk, erről Navracsics Tibor is világosan beszélt, egy piacbarát program, egy versenybarát program. Mert ott, ahol a piacnak helye van, ott a versenynek is helye van. Az nem fogadható el, hogy ma Magyarországon ott, ahol a piacnak kellene működnie, egyre inkább beszorítják a versenyt, mert monopóliumok jönnek létre, és párt-nomenklatúra katonákat helyeznek el a gazdasági élet pozícióiba. Ez elfogadhatatlan, ezért nekünk szándékunk, hogy a piacot valóban piaccá tegyük, és ott a szabad verseny érvényesüljön. Ugyanakkor azt is világossá akarjuk tenni, hogy ahol nincs helye a piacnak, ott nincs helye a versenynek sem. Tehát vannak helyek, ahová nem akarjuk beengedni az üzleti haszonszerzés, a verseny logikáját, mint amilyen az egészségügy, az oktatás, a közigazgatás és a közbiztonság. Ahol nincs helye ennek a megközelítésnek. Más alapokra kell ezeket a rendszereket felépíteni.
Tisztelt Hölgyeim és Uraim!
Végezetül. Amikor tavaly vagy tavalyelőtt, László, már nem is emlékszem pontosan, a Fidesz valamelyik születésnapját ünnepeltük, és először használtuk azt a kissé szerénytelennek hangzó, de talán nem érdemtelen önmeghatározást, hogy a Fideszt lényegében az Új Nyugat nemzedéke hozta létre a nyolcvanas évek végén, ami alatt nem egyszerűen csak ennek a nemzedéknek a politikailag aktív részét értettük, tehát magunkat, hanem azokat is, akik közben a gazdaságban, a kultúrában, az élet más területein, de velünk egy nemzedékből sarjadzó módon megpróbáltak egy volt szovjet birodalmi országból egy szabad nyugati Magyarországot felépíteni. Ebben mindannyian egyetértettünk, ezért szeretném felidézni bennetek, hogy a Fidesz, amikor a huszadik születésnapját készül ünnepelni, akkor egy olyan nemzedék bátorságát, kezdeményezőkészségét idézi fel, amely bátran az Új Nyugat nemzedékének nevezhető, hiszen célja egy nyugatos Magyarország megteremtése volt. És ahogy ez lenni szokott, ilyenkor egy nemzedék nem korlátozódik azonos életkorúak közösségére. Nézzünk körül, hiszen mindaz, amit képviselünk, mind az idősebbek, mind a fiatalabbak számára vonzóvá válik, és valahogyan beszippantja, beépíti abba a nemzedékbe, amely ezeket a közös célokat, ez esetben az új nyugatos Magyarország felépítését tűzte ki célul. Így válik egy Fidesz-nemzedék születésnapja valójában egy adott eszmében a nyugatos Magyarország eszméjében osztozó, a nemzedékeket felfelé is, lefelé is meghaladó, illetve alulmúló idősebbek és fiatalok közös ünnepévé.
De, kedves Barátaim, az Új Nyugat nemzedék azt is világossá tette, hogy Magyarország nem lesz nyugati ország addig, amíg nem lesz demokratikus ország. Az elmúlt 18 évben azt is megtanultuk, hogy a demokrácia nem azonos a demokratikus intézmények létezésével. Mert demokratikus intézmények létezésének elegáns homlokzata mögött valójában az ott zajló élet, a politika működése, a társadalmi élet szervezése lehet mélyen antidemokratikus is. Vagyis létezik demokrácia nélküli többpártrendszer, mint amilyen világban ma élünk Magyarországon. A 2006-os választások szomorú példája erre emlékeztet bennünket. Ezért fontos felidézni, hogy a Fidesz az elmúlt húsz évben mindig is a szabadság házának tekintette magát, mindig is otthont kívánt nyújtani azoknak az embereknek, akik a politikai szabadságra, vagyis a demokráciára kívánták építeni Magyarország jövőjét. Ha ebből a szempontból nézzük a mögöttünk hagyott húsz évet, akkor jól láthatjátok, hogy lényegében minden fontos, mondjuk úgy, hogy sorsfordító pillanata a mi történetünkben összekapcsolódott a magyar demokráciáért, illetve a magyar szabadságért folytatott küzdelemmel. Ez így volt nyilvánvalóan és láthatóan a rendszerváltáskor 1988 és 1990 között. De így volt 1994-ben is, ha emlékeztek rá, amikor az a veszély fenyegetett, hogy Magyarországon egy politikai versenyt nélkülöző, a rendszerváltást eláruló és így az MSZP-vel kormányra lépő SZDSZ és a múlt örökségét hordozó MSZP közös koalíciója Magyarországot le tudja téríteni arról az útról, amelyre 1990-ben lépett. És akkor a polgári szövetség létrehozásával valójában a politikai versenyre épülő alkotmányos rendért, vagyis a demokráciáért és a szabadságért is harcoltunk. Ha valaki erre nem emlékezik pontosan, idézzük fel a 98-as választást: mi is volt az akkori ellenfeleink fő választási üzenete? Így hangzott: nincs más választás, nincs más alternatíva. És akkor még a köztársasági elnök is része volt ennek a kampánynak, ha visszaemlékeztek 1998-ra. Tehát mi 1998-ban a választási győzelmünkkel nem egyszerűen kormányra kerültünk, hanem megvédtük a magyar demokráciát, amikor bebizonyítottuk, hogy mindig van alternatíva. Aztán 2002 után jól látjuk, hogy a demokrácia nélküli többpártrendszer kiépítésének kormányzati kísérleteivel szemben végezzük a munkánkat immáron hat esztendeje. A Fidesz munkája abból áll, hogy a hazugsággal szemben az egyenes beszéd, a kirekesztő kormányzással szemben pedig a társadalmi partnereket bevonó, az ő véleményüket meghallgató, egyeztetésekre és megállapodásra épülő politika legyen Magyarországon. Azért harcolunk 2002 óta, hogy Magyarországot ne tudják véglegesen részvénytársasággá tenni, hanem maradjon az, ami: maradjon egy ezeréves állami hagyományokra visszatekintő modern köztársaság.
Kedves Barátaim!
Mindez azt jelenti, hogy egy olyan léptékű és súlyú munka áll előttünk a következő években, mint amilyen 18 évvel ezelőtt állt előttünk. Nemcsak arról van szó, hogy gazdasági válság van, mint 1988-ban volt, nemcsak arról van szó, hogy szociális válság van, még mélyebb, mint amilyen egyébként 1988-ban volt, nemcsak arról van szó, hogy Magyarország külpolitikailag súlytalan és hiteltelen, mint ahogy 1988 tájékán volt, nemcsak arról van szó, hogy a belső bizalmatlanság éppoly erős az ország vezetőivel szemben, mint amilyen volt 1988 tájékán. Ez is igaz: László helyzetértékelése ebből a szempontból pontos. De az éremnek van egy másik oldala is.
Hogyha igaz, hogy a mi politikai családunk munkájának vezérfonala az elmúlt húsz évben a magyar demokráciáért és szabadságért folytatott küzdelem volt, és ez marad, úgy tűnik, az előttünk álló évekre nézve is. Az érem másik oldalára viszont az van írva, hogy erősebbek vagyunk, mint korábban bármikor voltunk. Soha nem volt olyan esélyünk e harc sikeres megvívására, mint amilyennel éppen most rendelkezünk. És nemcsak arról akarok beszélni, hogy 18 évvel idősebbek vagyunk, ami azért a politikai közélet szempontjából jót tesz az embernek, még ha más területeken inkább veszteségeket kell is elkönyvelni. Mégiscsak 18 évvel vagyunk idősebbek, és 18 év kemény parlamenti és politikai küzdelem van a hátunk mögött. Ha valaha is igaz volt az a mondat, hogy minden, amit túlélünk, erősebbé tesz bennünket, akkor a Fidesz történetét szemlélve meg a mai állapotunkat figyelembe véve ez a Fideszre feltétlenül igaz. Minden, amit túl éltünk, erősebbé tett bennünket. Nem egyszerűen csak erősebbek vagyunk, amit egy népszavazás megmutatott. Nem egyszerűen csak arról van szó, hogy szemben 1988-cal, sőt szemben még 1998-cal is, amikor maroknyi kormányzásra alkalmas emberünk volt, igaz, ők jól teljesítettek, hanem most már olyan tapasztalt önkormányzatok, megyei közgyűlések, megyei jogú városok sikeres irányításában felvértezett emberek tucatjai állnak a rendelkezésünkre, nem beszélve annak a szakértői hadnak a minőségéről, amely látva az ország mai állapotát, egyre inkább velünk készül a közös jövőre. Ez egy olyan erőt jelent, amely soha sem állt a rendelkezésünkre. Ha ez az erő rendelkezésünkre állt volna, ha egy ilyen népszavazás a hátunk mögött lett volna 1998-ban, mint amilyen most ott van, ha olyan széles és kiépült szakértői kör állt volna nemzetközi és belpolitikai tekintetben rendelkezésünkre 98-ban, mint most, és ha annyi, már kipróbált emberünk lett volna 98-ban, mint amennyi most van, akkor az 1998 és 2002 között végzett kormányzati munka színvonala is jóval magasabb lehetett volna. Miközben egyetértek László véleményével, megjegyzem, nem a mi érdemünk, hanem a többiek teljesítményének gyengeségét mutatja, hogy az 1998 és 2002 közötti időszak volt a legsikeresebb kormányzati periódus a mögöttünk hagyott húsz esztendő történetében.
Tisztelt Hölgyeim és Uraim!
Kedves Barátaim! 
Tisztelt Elnök Úr! 
Kedves Választmány!
Arra szeretnék mindenkit emlékeztetni, hogy a Fidesz története az elmúlt húsz évben a lehetetlenre való vállalkozás története volt. Ezt többször elmondtam már nektek. Senki nem hitte 88-ban, hogy az oroszok mindjárt hazamasíroznak, összeomlanak a kommunisták, és többpártrendszer lesz Magyarországon. 94-ben mindenki azt hitte, hogy a kiegyensúlyozott és a versenyre épülő többpártrendszer korszaka lezárult, mert a baloldal vissza-berendezkedése több évtizedre eldöntötte Magyarországon a politikai verseny sorsát, és a Fidesz volt az egyetlen, aki nemet mondott erre, és felépítette a polgári szövetséget, amely 98-ban nyert. 98-ban, amikor kormányozni kezdünk, mindenki azt mondta, hogy csak egy kormányképes elit van Magyarországon, a másik eleve kudarcra van ítélve. Kiderült, hogy bár lehetetlennek tűnt a vállalkozásunk, de nagykoalíció helyett egy igazi európai néppárti kereszténydemokrata kormányt építettünk fel. És 2002 után, amikor azt mondták, hogy a jobboldalnak ismét lenyugodott a napja valószínűleg hosszú időre, kiderült, hogy 2002-től máig olyan erősödésen, szélesedésen, azt betetőző népszavazáson mentünk keresztül, ami erősebbé tetté bennünket, mint valaha voltunk. A Fidesz története tehát, ha jól belegondolunk, nem más, mint a lehetetlenre való sikeres vállalkozások története. Ami előttünk van, sokkal egyszerűbb, mint a mögöttünk hagyott húsz év volt. Most csak a lehetségesre kell vállalkozni. Meg kell tartani azt az új többséget, az új többségnek azt a bizalmát, amiért megdolgoztunk az elmúlt húsz évben, és ma karnyújtásnyira van tőlünk. Ehhez pedig az új többséghez méltó új egyezséget kell kötnünk, amelynek kiindulópontja az „Erős Magyarország” címet viselő program lesz.
Tibor, a munkát még egyszer köszönöm! A szakértőknek gratulálok! A megtisztelő figyelmet köszönöm!
Sok erőt, jó egészséget a következő húsz évre mindnyájatoknak!


orbanviktor.hu
