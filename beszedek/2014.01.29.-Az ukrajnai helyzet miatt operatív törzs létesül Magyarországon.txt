Az ukrajnai helyzet miatt operatív törzs létesül Magyarországon
2014.01.29.

            Orbán Viktor sajtónyilatkozata a Visegrádi Négyek rendkívüli ülését követően (2014. január 29. Budapest).
        


	Én is jó estét kívánok Önöknek!

	 

	Ez a munkavacsora kifejezés olyan békésen hangzik, meg joviálisan, de az ügy, ami miatt összejöttünk, az se nem békés, se nem joviális. Hiszen azért kértük Csehország és Szlovákia miniszterelnökét, hogy a Budapesten tartott lengyel–magyar csúcs végén csatlakozzanak hozzánk, hogy meg tudjuk beszélni, milyen közös lépéseket tehetnénk annak érdekében, hogy az egyre komolyabbá váló ukrán helyzetet a megoldás felé segítsük. Elfogadtunk egy közleményt, ezt szerintem Önök perceken belül meg fogják kapni, s ez tartalmaz minden olyan javaslatot, amit első lépésben a négy ország vezetői megtesznek. Másodsorban szeretném Önöket tájékoztatni arról, hogy megállapodtunk a belügyminiszterek sürgős találkozójában. Természetesen mi a kibontakozás és a jó forgatókönyvek hívei vagyunk Ukrajna kapcsán, de ma ezt senki sem garantálhatja. Ezért, miután mi szomszédos országok vagyunk, egy szomszédos régiót képviselünk, nekünk föl kell készülni a nehéz helyzetekre is. Ezért indokolt, hogy a belügyminiszterek találkozzanak egymással, és egyeztessék a lépéseiket. Itt, Magyarországon egyébként én a mai nap során már utasítottam a belügyminisztert, hogy operatív törzset hozzon létre, és készítse fel az országot arra a helyzetre, hogyha Ukrajnában a dolgok nem a kedvező kibontakozás irányába mutatnak.

	 

	Tisztelt Hölgyeim és Uraim!

	 

	Az Ukrajnával kapcsolatos európai viták többé nem arról szólnak, hogy merre is orientálódik Ukrajna, hogy ki van börtönben, és ki nincs, hogy kiengednek-e onnan egy volt miniszterelnököt, illetve miniszterelnök asszonyt vagy nem. Ezek továbbra is fontos kérdések, de a dolgok most komolyabbra fordultak. Mindaz, ami történik Ukrajnában, a mi határaink mentén történik. Ukrajna szomszédos ország, és ezért a dolgokat komolyan és szigorúan kell szemlélnünk, és komolyan kell vennünk. Ezért volt szükség erre az egyeztetésre, és én hálás vagyok a miniszterelnököknek, hogy egy komoly beszélgetésben és tárgyalásban vehettem magam is részt. Köszönöm szépen a figyelmüket! Megkérem Donald Tusk miniszterelnök urat, hogy mondja el bejelentéseit.

	 

Miniszterelnökség
