Orbán Viktor fogadta Ukrajna miniszterelnökét
2013.03.28.

            Orbán Viktor sajtónyilatkozata Mikola Janovics Azarov ukrán miniszterelnökkel való tárgyalását követően.
        


	Jó napot kívánok, tisztelt Hölgyeim és Uraim!

	Engedjék meg, hogy tisztelettel köszöntsem Önöket. Különleges nap a mai, hiszen Magyarország legnagyobb szomszédja látogatott el egy miniszterelnöki delegáció formájában Magyarországra. Ukrajna súlyával mindannyian tisztában vagyunk, legyen szó katonapolitikáról, gazdaságpolitikáról vagy kereskedelemről. Ukrajna Európa meghatározó állama, és nekünk abban a szerencsében van részünk, hogy szomszédja lehetünk, amely Magyarország számára egy lehetőséget teremt. Lehetőséget teremt, hogy a jó szomszédság jegyében intenzív és mély kapcsolatokat építsünk ki ezzel a hatalmas országgal. Ráadásul mi félszavakból is értjük egymást, a történelmünk nem áll messze egymástól. Ha azt mondjuk, hogy tatár, török, Habsburg, szovjet, akkor nagyjából mindannyian tudjuk, hogy mire kell gondolni. Ez egy olyan közös történelmi háttér, amely megalapozza azt a barátságot, amely minden mély gazdasági együttműködés alapja a magyarok fölfogása szerint. Ezért a mai megbeszélés, amiért hálás vagyok a miniszterelnök úrnak, arról szólt, hogyan tudjuk erősíteni és mélyíteni, valamint új területekre kiterjeszteni a két ország közötti együttműködést. A legutóbbi napok ciprusi eseményei világossá teszik Magyarország számára, hogy az az egyoldalú külkereskedelem, amely jellemzi ma Magyarországot, korlátot is jelent a számunkra. A magyar export mintegy 75-78 %-a Európa felé irányul, mármint Nyugat-Európa irányába, és elhanyagolja, nem használja ki a tőlünk keletre fekvő országok, így az Ukrajna által kínált lehetőségeket. A mi célunk a mai tárgyalásokon az volt, hogy ezeket a lehetőségeket ki tudjuk használni. Magyarország komoly perspektívát lát Ukrajnában, nem tévesztenek meg bennünket a tavalyi év számai, gazdasági számai. A tavalyi év mindenhol nehéz volt, nemcsak Ukrajnában, Magyarországon és Nyugat-Európában is. Az ukrán gazdaság igazi potenciálját tehát nem a 2012-es, hanem az azt megelőző évek számai fejezik ki. Ezért kijelenthető, hogy Ukrajna a jövőben is egy gyors gazdasági növekedésre képes ország marad. Mi, magyarok legalábbis így értjük Ukrajnát, így látjuk azt, és ebben a fejlődésben mi is szeretnénk részt venni, valamint abban is reménykedünk, hogy az erősödő ukrán tőke Magyarországon is az eddiginél nagyobb súllyal jelenik meg. Tekintettel arra, hogy Közép-Európa szintén stabil lábakon áll, s Magyarország ennek a régiónak a része, és ebben az évben már gazdasági növekedést várunk a magyar teljesítményben, azt mutatja, hogy Magyarországban van potenciálisan erő arra, hogy kihasználja az ukrán gazdasággal való együttműködés lehetőségét.

	Tisztelt Hölgyeim és Uraim!

	Most röviden ismertetem, hogy mely témákat érintettük a tárgyaláson. Érintettük az energiafüggőség kérdését és a két ország közötti energetikai együttműködés lehetőségeit, ideértve a gáz és a villamos áram kérdését. Érintettünk kulturális kérdéseket, és az ukrán miniszterelnök javaslatára megállapodtunk arról, hogy kulturális napokat fogunk rendezni Magyarországon és Ukrajnában is. Egy ukrán–magyar ösztöndíjrendszer lehetősége is fölmerült, amelyen dolgozni fogunk a következő időszakban. Én a jóindulatát és a támogatását kértem a miniszterelnök úrnak az Ukrajnában tavaly elfogadott nyelvtörvény végrehajtása ügyében, amely az ott élő magyar kisebbség számára fontos. Ez egy lojális, de a nemzeti identitását, kultúráját fenntartani akaró közösség, így ajánlottam az ott élő magyarokat a miniszterelnök úr figyelmébe. Ehhez a kérdéskörhöz is kapcsolódott a mi számunkra talán legfontosabb téma, ez pedig a határforgalom bővítésének a lehetősége, új határátkelőhelyek megnyitásának lehetősége, a régiek korszerűsítése, és a határokon áthaladó kereskedelem logisztikai, infrastrukturális lehetőségeinek a bővítése. Összességében azt kell mondanom, hogy stratégiai partnerekhez méltó tárgyalást folytattunk. Köszönöm a tiszteletet, amelyet a miniszterelnök úr fejezett ki Magyarország iránt. Én is biztosítottam őt, hogy Magyarország a tisztelet kultúrájának jegyében építi a kapcsolatait Ukrajnával, és a tanácskozás után jó reményekkel nézek a minden jel szerint intenzívvé váló és megerősödő ukrán–magyar kulturális és kereskedelmi együttműködés irányába.

	Miniszterelnök úr, köszönjük szépen, hogy eljött hozzánk!


orbanviktor.hu
