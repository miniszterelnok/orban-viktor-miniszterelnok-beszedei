A kormány megerősíti a honvédséget
2012.05.11.

            Orbán Viktor beszéde a Katonai Nemzetbiztonsági Szolgálat állománygyűlésén, Budapesten.
        


	Jó napot kívánok, tisztelt Hölgyeim és Uraim!

	Köszönöm, hogy együtt lehetek Önökkel. Örülök, hogy így együtt látom Önöket. Megnyugtató és önbizalomnövelő látvány – elhihetik nekem. Úgy látom, hogy az első teszten sikeresen túljutottunk. Kétfajta ember van: az egyik, aki énekli a Himnuszt, a másik, aki hallgatja; elsöprő többségben voltak azok, akik énekelték. Ha jól látom, a második teszt a légkondicionáló hiánya és az ezáltal előállt megpróbáltatás lesz majd. Én sok sikert kívánok mindannyiuknak! Altábornagy úrnak először is szeretném megköszönni a jelentését, és a jelentés megköszönése kapcsán megköszönni azt a munkát is, amelyet a határidőre végrehajtott átszervezés érdekében sikeresen végeztek.

	Tisztelt Hölgyeim és Uraim!

	Magyarország megújításának egy fontos állomásához érkeztünk. Ma, amikor az európai válság miatt mindenkit a pénzügyi és gazdasági kérdések izgatnak, talán sokan nem értik, miért gondolom jelentősnek ezt az állománygyűlést az ország megújulása szempontjából. Azért tartom jelentősnek, mert annak a korszakváltásnak az eredménye, amelyet mi, magyarok 2010-ben közösen határoztunk el. 2010-ben lezártuk a honvédség anyagi és morális felmorzsolódásának időszakát, amely az élet minden területén – a gazdaságtól az energiaellátásig – az önfeladást, a nemzet önvédelmi képességeinek leépülését hozta magával. Elegünk lett a silányságból, az önbecsülés hiányából, a mindent eluraló kapzsiságból, ezért ezt a korszakot egy határozott mozdulattal reményeim szerint egyszer és mindenkorra lezártuk. Új időszámítást kezdtünk, amelynek lényege, hogy Magyarország immár kiáll magáért és polgáraiért, minden erejével igyekszik érvényesíteni a magyarok érdekeit, és megvédeni értékeit. Ez azt is jelenti, hogy a honvédség immár nem pusztán egy évről évre megjelenő sor a költségvetésben, hanem a nemzet erejének egyik forrása és a nemzeti szuverenitás záloga. Hiába erősödnek a puhányságnak polgárjogot adni akaró divathullámok, a dolog mégiscsak úgy áll, csak az az ország lehet erős, amelyiknek magabiztos hadserege van. Ezért erősítjük meg a Magyar Honvédséget.

	Tisztelt Hölgyeim és Uraim!

	Történelmünkben kétféle korszak váltotta egymást: amikor mi magunk döntöttünk a saját sorsunkról, és amikor mások döntöttek a fejünk fölött. A XXI. század küszöbét úgy léptük át, hogy kezünkbe vehettük saját sorsunk alakítását. Ez bár megnövelte nemzeti érdekérvényesítő képességünket, de egyúttal új, megnövekedett felelősséggel is jár. Mindannyian emlékezhetünk arra, hogy éppen tizenkét napja voltunk tagjai a NATO-nak, amikor hirtelen egy súlyos katonai konfliktusba léptünk be. Részvételünk a NATO közös föllépésében mindannyiunk figyelmét fölhívta a magyar hadsereg erényeire és – valljuk be – fogyatékosságaira is, főként a készenléti szint és a bevethetőség tekintetében. Személyesen is jól emlékszem erre az időszakra. Aztán emlékszünk arra is, amikor 2001. szeptember 11-én az egész nyugati világ egy új, addig nem látott fenyegetéssel találta szembe magát. Az afganisztáni misszióba való belépésünk pedig merőben új képességeket kívánt meg a Magyar Honvédségtől és a Katonai Nemzetbiztonsági Szolgálat elődszervezeteitől is. Most pedig azzal a – talán nem túlzás, ha azt mondom – történelmi kihívással állunk szemben, hogy Európa és a világ minden tekintetben gyökeres változáson megy keresztül. Gazdasági, politikai és hatalmi átrendeződés zajlik körülöttünk, és ez új kihívásokat jelent minden országban a nemzetbiztonság területén is. A változások következményeit ma még csak részben látjuk. Éppen ez, hogy csak részben látjuk, értékeli föl az állam és az állam azon szerveinek a szerepét, amelyek az új helyzet megértésében, az új körülmények feltérképezésében nyújthatnak segítséget. Bármilyen kiszámíthatatlannak tűnik most, hová is vezetnek majd a világban zajló változások, egy dolgot leszögezhetünk: a biztonság kérdése az élet minden területén jelentősen felértékelődik.

	Két évvel ezelőtt egy erős és polgárai számára biztonságot nyújtó ország építésébe kezdtünk bele, amihez elengedhetetlen az állam és az állami intézmények átszervezése. Az államnak sokkal erősebben kell figyelnie eredeti küldetésére: a rend és a biztonság fenntartására, vagyis rendet kell tartanunk. Rend nélkül nincs szabadság sem. Szabadság, te szülj nekem rendet! – ahogy az iskolában tanultuk; tartsd meg a rendet, s a rend megtart téged – ahogy az egyházban tanultuk. Ahhoz, hogy az állam ennek a kötelezettségének eleget tudjon tenni, erős és hatékony rendőrség, erős és hatékony katonaság kell. Nem föltétlenül a létszám jelenti a katonai erőt. A keleti bölcsek úgy tartották, hogy a legjobb hadsereg az, amelyik meghiúsítja az ellenség terveit. Érdemes megszívlelnünk ezt a bölcsességet. Különösen manapság érdemes megszívlelnünk, amikor egyre kevésbé a fizikai erő számít bármely versenyben és küzdelemben, sokkal inkább az információk megszerzése, rendszerezése és elemzése válik a siker kulcsává. Ezért került sor a honvédelem ügyének stratégiai és szervezeti felülvizsgálatára is, és ezért hoztuk létre e felülvizsgálat során a Katonai Nemzetbiztonsági Szolgálatot. Az átszervezés azt a célt szolgálja, hogy az úgy tűnik, elhúzódó európai válság és annak Magyarországot sújtó következményei ellenére is jusson elegendő pénz és anyagi erőforrás a nemzetbiztonsági feladatok ellátásra.

	Nem pusztán arról van tehát szó, hogy katonai képességet nem veszíthetünk el, hanem arról, hogy a rendelkezésre álló szűkös anyagi erőforrások lehető legjobb felhasználásával megerősítsük az ország katonai képességeit. Szükség van egy ütőképes, korszerű, kiválóan képzett szakembereket alkalmazó, nemzetközi szinten is elismert katonai nemzetbiztonsági szolgálatra, amely a korábbi két katonai titkosszolgálat erőit és eszközeit koncentrálva meg tud felelni ennek az elvárásnak. A Katonai Nemzetbiztonsági Szolgálat megalakításával Magyarország nemzetbiztonsági közössége egyértelműen erősödik. A katonai hírszerző és elhárító tevékenységek egységes vezetésével hatékonyabbá válik az ország és azon belül a Magyar Honvédség, illetve a külföldi katonai missziókban szolgáló katonáink nemzetbiztonsági védelme. A Katonai Nemzetbiztonsági Szolgálatnak képességei és kapcsolatrendszere alapján – a nemzeti érdekeket és a szövetségi elkötelezettséget is figyelembe véve – jelesre kell vizsgáznia. A jövőben is azt várom el az integrált szervezettől, hogy minden információt, ami az ország és a magyarok biztonságát érinti, időben és pontosan gyűjtsenek össze a döntéshozók számára. A kormány a Katonai Nemzetbiztonsági Szolgálat állományára úgy tekint, mint akik mindig a legelső vonalban kell lenniük, és mindig a lehető legmagasabb szinten kell teljesíteniük. Ezért Önök mindenkor számíthatnak a kormány és a honvédelmi miniszter kiemelt figyelmére és bizalmára.

	Hölgyeim és Uraim!

	Tudjuk, hogy a magyar polgárok – az önálló pénz mellett – az önálló hadsereget ítélik a nemzeti szuverenitás fő tartóoszlopnak. Ez azt is jelenti, hogy nemcsak a kormány vár Önöktől kiemelkedő teljesítményt. Kérem, ne feledjék, a jó katona nem azok ellen küzd, akik vele szembe jönnek, hanem azokért, akik mögötte vannak. Önök mögött ott áll a teljes magyar nemzet, magyar családok milliói bízzák életüket és biztonságukat a Magyar Honvédségre és ezen belül a nemzetbiztonsági szolgálatra. Sokuk valószínűleg nincs is tisztában azzal az összetett és nagy felelősséget jelentő munkával, amely Önökre hárul, de Önök éppen akkor végzik jól a munkájukat, ha munkájuk észrevétlen marad. Kívánok Önöknek jó erőt, töretlen kitartást és jó egészséget ehhez a nemes feladathoz!

	Köszönöm megtisztelő figyelmüket!

	 

orbanviktor.hu
