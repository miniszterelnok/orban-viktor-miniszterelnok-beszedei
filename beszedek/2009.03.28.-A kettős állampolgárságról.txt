A kettős állampolgárságról
2009.03.28.

            Orbán Viktor beszéde a Kárpátaljai Magyar Kulturális Szövetség XX. jubileumi közgyűlésén, Ungváron (Ужгород).
        


Jó napot kívánok!
Tisztelettel köszöntöm mindannyiukat! Külön is Kovács Miklós elnök urat, a jelenlévő nagytiszteletű urakat, minden kárpátaljai magyart. Készültem én egy ünnepi köszöntővel, el is fogom majd mondani, de az előttem szóló beszéde olyan helyzetbe hozott, hogy ünnepi köszöntőn kívül mást is kell mondanom. Abban a helyzetben találtam most magam, mint az a régi angol parlamenti képviselő, aki miután fölállt, hogy szólásra emelkedjék, azt kellett, hogy mondja, hogy mielőtt elmondanám a beszédemet, szeretnék mondani valamit.
Tisztelt kárpátaljaiak!
Az egyenes, tiszta beszéd mindig is érték volt, ha tiszta szívű magyarok gyűlnek össze, akkor is, ha azt néha kényelmetlen hallgatni. De hát nincs mit tenni: a magyar úgy van megalkotva, hogy néha neki el kell saját magával is számolnia. Mert ha időnként nem számol el saját magával, akkor egy idő után arról is elfeledkezik, hogy mivégre is volna ő a világon. Egy húszéves évforduló alkalmas is egy ilyen önszembesítésre. Én is átéltem most ennek az élményét, ahogy az Önök elnökét, Kovács Miklós elnök urat hallgattam.
Anélkül, hogy belebocsátkoznék a budapesti események egyébként egyáltalán nem könnyű elemzésébe, hadd mondjak Önöknek annyit, hogy a változás úton van, és hamarost meg is fog érkezni. Ez pedig azt a reményt nyitja meg számunkra, kedves Kárpátaljai Magyarok, hogy nincs már messze az idő, amikor a státustörvényt majd ismét módosítja a magyar országgyűlés, amikor visszaírjuk azt a mondatot, amelynek a kitörlése valóban árulás és önfeladás, s amely mondat úgy hangzik, hogy az egységes magyar nemzet létezik.
Tisztelt Hölgyeim és Uraim!
Ezen kívül természetesen szembesülnünk kell azzal a ténnyel is, amit Kovács Miklós barátom nemes egyszerűséggel, de sebészi pontossággal a magyarok összeírásának nevezett, s amit a magyar politikatörténet kettős állampolgárságról szóló népszavazás címmel tart nyilván. December 5-éről beszélek. Sokfajta módon lehet nézni egy ilyen összeírást. Egy ilyen összeírás akkor lett volna átütő siker, ha olyan többségben sorakoznak föl a magyarok az összetartozás ténye mellett, annak szellemi-politikai ténye mellett is, hogy a magyar országgyűlésnek nem marad más választása, függetlenül az ott kialakult kormánytöbbség karakterétől, amely – mint tudjuk – szembement az egységes magyar nemzetet megteremteni akaró kettős állampolgárságról szóló népszavazással. Tehát egy olyan eredmény, amely kikényszeríti a parlamenttől a parlament többségének nem tetsző döntést.
Ehhez nem voltunk elegen. Ezért a szomorúság, az elégedetlenség, sőt az önmarcangolás is indokolt. De: azt a keveset, ami van, azért becsüljük meg! Mégiscsak az igenek voltak többségben, és ha van egy rendes, becsületes népképviselete a magyarországi magyaroknak, akkor egy ilyen népszavazás eredményét, függetlenül attól, hogy az nem kikényszerítő erejű, mégis – ahogy az egy demokráciában szokás – a legsúlyosabb irányadó politikai tényként vegye figyelembe. Ha több volt az igen, mint a nem, akkor azok, akik ezt a kérdést fontosnak érezték, és elmondták a véleményüket, meg akarták adni a kettős állampolgárságot. Ez egy erkölcsi tény, ami az én fejemben súlyosabb, fajsúlyosabb tény, mint egy egyszerű jogi tény. Tehát a kettős állampolgárságról a magyarországi magyarok véleményt mondhattak, és a többség igennel szavazott. Most már csak egy olyan parlamentre van szükségünk, amely ezt a tényt tudomásul veszi, és ennek megfelelően a szükséges törvényt megalkotja. Mint ahogyan mi készen is állunk arra, hogy ezt a törvényt megalkossuk. Ugyanis a magyar nemzet újraegyesítése továbbra is az egyik fundámentuma, egyik pillére a Fidesz – Magyar Polgári Szövetség programjának.
Beszélt Kovács Miklós elnök úr arról is, hogy milyen irgalmatlanul nehéz dolog úgy fölépíteni a kárpátaljai magyarok és a magyarországi politika közötti kapcsolatot, hogy a kapcsolatépítés kulcspontjai azoknak az embereknek a felügyelete alatt állnak, akik nem konjunktúra-magyarok. Én azt az ígéretet tudom tenni itt Önöknek a KMKSZ huszadik születésnapján, hogy amint megkaptuk a lehetőséget, hogy a kárpátaljai magyarok és az anyaországi magyarok közötti kapcsolatot újraépítsük, akkor ezt a munkát azokon a magyarokon keresztül végezzük majd el, akiket az előttem szóló nemzeti elkötelezettségűnek nevez, vagyis az Önök kezébe akarjuk letenni a kapcsolat-újraépítés lehetőségét.
Szívszorító fájdalommal hallgattam az Elnök úr azon szavait, amely arról szólt, hogy magyar közösségeknek – néhány kilométerre, egy ugrásnyira a magyar határtól – még mindig olyan kultúrközegben, olyan civilizációs helyzetben kell élniük a napjaikat, amikor az érdeküket szolgáló ügyek intézése és a böcsület között választani kell. Így élni nem emberhez méltó élet. Az a mentségünk van – kétségkívül igaza van Elnök Úrnak –, hogy ezeket a feltételeket itt, a Kárpátalján legalábbis, semmiképpen nem mi alakítottuk ki a magunk számára. Hogy Budapesten mit műveltünk, az egy másik kérdés. De itt kétségkívül a kialakult helyzetért a felelősséget nem nekünk, hanem az ukránoknak és az ukrán politikának kell viselnie. Kétségkívül régi, szívből fakadó törekvése a mi közösségünknek, a nemzeti elkötelezettségűeknek odahaza, az anyaországban, hogy kiszabadítsák a határon túli magyarokat ebből a helyzetből. Hogy az érdekükben föllépni, azt képviselni, ahogyan Elnök úr mondta: ügyeiket intézni és a becsületet megtartani egyszerre lehetséges legyen, mert ezt tartjuk emberhez méltó életnek, emberhez méltó társadalmi berendezkedésnek. Ezt hívjuk nemes egyszerűséggel demokráciának. Ezért mi elkötelezettek vagyunk abban, hogy segítsünk Önöknek majd olyan világot teremteni a Kárpátalján, amikor legalábbis a magyar állammal kapcsolatos ügyeiket intézni, hatékonyan intézni meg a böcsületet megtartani ne két egymást kizáró, hanem két egymást feltételező dolog legyen. Lesznek ügyek az Önök érdekében, amelyeket becsületesen is lehet majd intézni a jövőben, amely reményeink szerint nincsen messze.
Tisztelt Hölgyeim és Uraim!
Ezek után engedjék meg, hogy a Fidesz – Magyar Polgári Szövetség nevében, minden nemzeti elkötelezettségű magyar ember nevében tisztelettel köszöntsem Önöket, és boldog születésnapot kívánjak huszadik születésnapjuk alkalmából.
Úgy tartják, a születésnap a legszemélyesebb ünnep. Ilyenkor az ünnepelt életéhez kötődők azért gyűlnek össze, hogy kifejezzék a szeretetüket, a hűségüket, az együvétartozásukat, hogy felidézzék legszebb közös pillanataikat. Vannak azonban olyan születésnapok, jeles évfordulók, amelyek nem csupán egy szűk közösség számára piros betűs ünnepek, hanem köszöntők népes táborát megmozgatni képes események. Ilyen az Önök huszadik születésnapja is. Ezért vagyunk itt mi is. Az ilyen találkozók egyfelől lehetnek habkönnyű, édeskés partik, jó koktélokkal, andalító zenével, csillogó külsőségekkel, mi több: sikeres sztárokkal. De lehetnek olyan, sokakat megindító, emelkedett évfordulók is, amelyeken a siker íze bizony keserédes, és amelyek nem fényükkel, hanem súlyukkal vonzanak. Ilyenkor megtapasztalhatjuk, hogy egy politikai erő sorsa, vezetőinek sziklaszilárd hite és rendíthetetlen méltósága százakat képes maga köré gyűjteni. Szabó Dezsőt idézem: „Az ember arányát nem az eredmény méri, hanem a cél nagysága, az akarat ereje, s a kötelesség elijeszthetetlenül kitartó teljesítése”.
Tisztelt kárpátaljai magyarok!
Azt szokták mondani, hogy egy nemzedék nem több és nem is kevesebb, mint a felnőttkor kezdete és a visszavonulás közötti harminc év. Harminc év jut mindenkinek arra, hogy a maga feladatát, hivatását, a maga küldetését teljesítse. Nos, a KMKSZ és a Fidesz csaknem egyidősek: mi tavaly, Önök most ünneplik huszadik születésnapjukat. Húsz év van mögöttünk, ami viszont azt is jelenti, hogy Önöknek és nekünk is közel egy évtizedünk van a visszavonulásig, a stafétabot átadásáig. Amikor megmérjük magunkat, számadást készítünk, és végiggondoljuk, mennyit tudunk elvégezni vagy mennyit tudtunk elvégezni a ránk szabott feladatból, érdemes egy gondolatot annak is szentelni, hogyan is mérjük az időt?
Vajon a napok, a hetek, a hónapok sorjázása mond-e nekünk valamit a sors sűrűségéről? Elárul-e valamit arról a lelkierőről, állhatatosságról és küzdeni tudásról, amely hosszú évtizedek szívós robotolásához, a talpon maradáshoz, a rendíthetetlen továbbmeneteléshez kellett? Vajon két évtized bizonytalankodással, megtorpanásokkal és lelkes nekirugaszkodással teli esztendő egyenértékű-e, egyenértékű lehet-e a kényelmes, nyugodt, nyugat-európaias húsz évvel?
Nos, tisztelt Hölgyeim és Uraim, aligha. Mi az anyaországban azt szoktuk mondani az ilyen születésnapi összejöveteleken, hogy a fronton töltött idő duplán számít. Azt hiszem, nem túlzás azt állítani, hogy itt, a magyarság keleti végein háromszorosan is. Vagyis Önöknek kétségtelenül nagyobb tapasztalatuk van, mint nekünk, pedig az sem lebecsülendő, és ebből következően az is igaz, hogy több munka is vár Önökre – bár ebben az ügyben sem kicsinyelném le azt, ami miránk vár –, mielőtt nyugodt szívvel a következő nemzedékre hagyhatnák a küldetés folytatását.

Kedves Barátaim!
Megalakulásakor mindkét szervezet szinte a lehetetlent ostromolta. A KMKSZ azzal, hogy a Kárpát-medencében Kárpátalján alakult meg elsőként magyar érdekvédelmi szövetség. A Fidesz pedig azzal, hogy a szovjet katonai megszállás alatt lévő Magyarországon a kommunista rezsim teljes lebontását követelte. Célunk azonos volt: a történelem főutcájára, az európai népek fényes és csábító sugárútjára próbáltunk felkapaszkodni. Sokan úgy érzik, ma ismét ott tartunk, ahol húsz éve: ma ismét a lehetetlent kell ostromolnunk. Az anyaországban ismét azok vannak hatalmon, akik két évtizeddel ezelőtt is tönkretették, és a csőd szélére vitték a mi hazánkat. És akárcsak akkor, most is, miközben próbálnak kihátrálni a számonkérés elől, és próbálják szétteríteni a felelősséget, megosztani az embereket, igyekeznek elkerülni a demokratikus választást.
A KMKSZ-nek pedig – akárcsak két évtizede – ma is egyszerre három elvárásnak kell megfelelnie. Egyrészt a kisebbségbe szorult magyarok érdekeit kell képviselnie itt, Ukrajnában a többséggel szemben, másrészt a teljes magyarság közös feladatait kell szolgálnia a Kárpát-medencében, és végül a valamennyiünket fenyegető gazdasági válság elhárítására kell politikai pártként hathatós válaszokat adnia.  Semelyik sem könnyű feladat. A három egyszerre pedig nem is egymás összege, sokkal inkább szorzata. Különösképpen, hogy nem elég az Ukrajnát vészesen sújtó gazdasági válság, a szomszédban a nagyhatalmi szándékok erőteljes újraéledése, a nagyrészt az előzőkből következő állandósult politikai krízis és felerősödő indulatok, de még az anyaországtól sem kap semmilyen segítséget. Sem a politikai szándék nincs meg erre, sem pedig az anyaország nemzetközi súlya, tekintélye. Magyarország gyenge ország lett, a kormány immár nem csupán a határontúliakat, de saját polgárait is cserbenhagyta.
A helyzet tehát nem könnyű, kifejezetten súlyos. Sőt, irgalmatlanul nehéz. Elő kell hívnunk a régi magyar erényeket. Elsősorban az életerőt és az optimizmust. Nekünk magyaroknak, ha baj van, az az alkonyról, a szürkeségről is mindig a pirkadat jut az eszünkbe. Meg hát amúgy sem olyan fából faragtak bennünket, mint akik megijednek egy kis sötétségtől.
Tisztelt Hölgyeim és Uraim!
Mire is alapozom a derűlátásomat? Nos, a KMKSZ, akárcsak a Fidesz – nevéből fakadóan is – hűséges párt. Hűséges az elveihez, hűséges a választóihoz, hűséges a közös értékekhez. És ahogy erről a jelenlegi válság immár mindenkit véglegesen meggyőzhetett: a hazudozás, vagyis a szavak inflációja, a fedezet nélküli mondatok erkölcsi, majd politikai és gazdasági válságba taszítják az országot, mélyrepülésbe küldhetik a piacokat. A legértékesebb valuta a mai időkben a bizalom. Ezért mindenekelőtt egyenes, őszinte beszédre, a dolgok nevén nevezésére, hiteles emberekre, hűséges képviseletre van szükségünk, ha újra tisztán akarjuk látni a helyzetünket. Nekünk, a nyugatosok nemzedékének továbbra is ki kell tartanunk a szabadság, a törvényes rend, az emberi méltóság, a demokrácia és egymás mellett is. Ezért akárhányszor térítenek is le a történelem főutcájáról, az európai sugárútról, közösen mi oda mindig vissza fogunk kapaszkodni.
Az anyaország ugyan súlyos bajban van ugyan, de a Fidesz a nevében őrzött hűség mellett rendelkezik olyan szellemi erőkkel is, amelyek képesek kivezetni az országot és az egész Kárpát-medencei magyarságot a jelenlegi helyzetből és új perspektívát adni, kínálni nemcsak a magyarországiaknak, hanem az egész magyar nemzetnek. A magyar embereknek most egy erős, jól működő, nemzetközileg elismert Magyarországra van szükségük, amely egységes egészként kezeli a magyarság ügyét. Ezért a jövőben is szorgalmazni fogom olyan törvények és struktúrák megalkotását, amelyek ezt a célt elősegítik. Ebben a munkában számítok az Önök tapasztalataira és elképzeléseire is.
Kedves Barátaim!
Születésnapot jöttünk ünnepelni, úgy járja tehát, hogy a gondolatainkkal végül ide kanyarodjunk vissza. Drágám – mondja a skót asszony a férjének –, a születésnapodra vettem neked két sorsjegyet. Meg vagy te őrülve? – dühöng az ünnepelt. Micsoda könnyelműség két sorsjegyet venni, amikor csak egy főnyeremény van… Nos, tisztelt Hölgyeim és Uraim, a mi kezünkben is, mindegyikünkében egy-egy sorsjegy van, és Önök egyvalamiben biztosak lehetnek: a KMKSZ és a kárpátaljai magyarság a mi magyarországi sorsjegyünk győzelmével nyerni fog! Boldog születésnapot kívánok!
Köszönöm, hogy meghallgattak!


orbanviktor.hu
