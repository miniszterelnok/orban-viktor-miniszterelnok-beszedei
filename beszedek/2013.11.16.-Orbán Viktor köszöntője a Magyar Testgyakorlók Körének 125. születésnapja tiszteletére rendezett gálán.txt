Orbán Viktor köszöntője a Magyar Testgyakorlók Körének 125. születésnapja tiszteletére rendezett gálán
2013.11.16.

            Orbán Viktor köszöntője a Magyar Testgyakorlók Körének 125. születésnapja tiszteletére rendezett gálán.
        


	Jó estét kívánok, tisztelt Hölgyeim és Uraim!

	Tisztelettel köszöntöm Schmitt Pál köztársasági elnököt, Deutsch Tamás elnök urat, és a jelen lévő kiemelt edzőket, sportolókat és az MTK minden hívét, szurkolóját. Először is megköszönöm Deutsch Tamásnak, hogy nem kell ma este pénzről beszélnem, így maradhatok az MTK érdemei mellett.

	Tisztelt Hölgyeim és Uraim!

	A mai napon Magyarország egyik legnagyobb történelmi múlttal rendelkező és legeredményesebb sportegyesületét köszöntjük a 125. születésnapján. Az MTK 33 olimpiai bajnoki aranyéremmel a nemzetek összesített eredménylistáján jelenleg a 33. helyen állna – megelőzve például Brazíliát vagy Indiát. Az MTK története során sikeres sportszakmai műhelyként számos világ- és Európa-bajnokot nevelt. Mindenki ismeri Hidegkuti Nándor, Gerevich Aladár, Papp László, Storcz Botond és Kovács Katalin nevét. De Önök büszkélkedhetnek olimpiai bajnokokkal a sakkozás terén is. A felköszöntést mindig a születésnapi ajándék átadása követi, ami jelen esetben az MTK-val kötendő elvi és támogatói megállapodás lesz. Ennek révén abban kívánunk segítséget nyújtani az egyesületnek, hogy az elkövetkezendő 125 év is legalább olyan sikeres legyen, mint amit most maguk mögött hagytak.

	Tisztelt Hölgyeim és Uraim!

	A sport a mai világban mind az emberek, mind az országok számára kitörési pontot jelent. Nehéz sorsú gyermekek előtt nyithatja meg a felemelkedés lehetőségét, egy olyan jó képességű és tehetséges nemzet számára, mint mi vagyunk, gazdasági húzóerővé is válhat. Mégis azt látjuk, hogy Magyarországon a sport még mindig ellentmondásos helyzetben van. A versenysportokat tekintve a világ élvonalához tartozunk; vízilabdában egymás után három olimpiát, idén pedig egy világbajnokságot nyertünk, kajak-kenuban a nemzetközi mezőny évek óta a farvizünkön lapátolhat, atlétikában is rendre vannak nagy dobásaink, vívásban, öttusában, kézilabdában és még számos sportágban tudunk felmutatni kiváló eredményeket. Csak az Önök egyesülete, az MTK 125 év alatt 304 arany-, 258 ezüst- és 207 bronzérmet hozott haza olimpiákról, Európa- és világbajnokságokról. Ez az érem egyik, szebben fénylő oldala. A másik az, hogy miközben élsportolóinkat csodáljuk, a magyarok – gyerekek és felnőttek egyaránt – más nemzetekhez képest vészesen keveset mozognak és sportolnak. A mi eltökélt szándékunk, hogy ezen változtassunk. Úgy látjuk, hogy a mozgásszegény életmód törvényszerűen vezet a legyengüléshez, egészségromláshoz, és ezt nemcsak az egyes ember, hanem az egész ország megsínyli. Sikeres, erős országhoz egészséges emberek kellenek, a sport pedig nemcsak a testi, hanem a lelki egészséghez is nélkülözhetetlen. Ezért is fordítunk egyre több forrást a sportra – erről szól a mi megállapodásunk is –, építünk és újítunk föl újabb és újabb sportlétesítményeket. Ha lesz tó, lesz béka is – gondolta a kormány. Ez a megfontolás áll annak hátterében, hogy bevezettük az iskoláinkban a mindennapos testnevelést. Tavaly 314 ezer gyereket mozgattunk meg. Ez azt jelenti, hogy ők legalább 182 órát sportoltak a 2012/13-as tanévben.

	Tisztelt Hölgyeim és Uraim!

	Magyarország jövője a gyermekeinkben van. A jövő Magyarországa olyan lesz, amilyen fiatalokat nevelünk. Ezért azt az alapelvet érdemes követnünk, hogyha a gyermekeinkről van szó, akkor semmi sem drága. Amikor a világversenyeken élsportolóink nyakába akasztják az aranyérmet, talán ritkán jut eszünkbe, de minden egyes olimpiai aranyérem mögött sok ezer utánpótlás korú gyermeksportoló áll. Sok száz fiatal, akikből talán nem lesz olimpiai bajnok, de ott sportolnak együtt azokkal a magyarokkal, akikért majd az olimpiai dobogók tetején a Himnusz szól. A mostani megállapodás azt jelenti, hogy valójában erre a nagy csapatra figyelünk, az erőforrásokat az ő számukra biztosítjuk valójában.

	Tisztelt Hölgyeim és Uraim!

	Amikor a magyar sportolók világversenyeken szerzett érmeit soroljuk, akkor rengeteg munkával, verejtékkel és küzdeni tudással megszerzett eredményekről beszélünk. Olyan sikerekről, amelyeket évekig tartó alázatos gyakorlás, felkészülés, edzés előzött meg. Papp László, az Önök egyik legendája azt mondta, idézem őt: „Akkor érkeztem az edzésekre, amikor még senki se volt ott, s akkor távoztam, amikor már mindenki hazament.” Munka, munka és még több munka. Ezt tanulhatjuk meg mindannyian a sikeres sportolóinktól. És nekünk, magyaroknak, akikből nem hiányzik az Isten-adta tehetség, éppen erre az igazságra, erre az ethoszra van szükségünk az előttünk álló években is.

	Tisztelt Hölgyeim és Uraim! Tisztelt MTK-sok!

	Kívánom, hogy ez a megállapodás, amit a Magyar Testgyakorlók Körével kötünk, váltsa be a hozzá fűzött reményeinket. Segítse elő, hogy ez a patinás egyesület a gyermekek újabb és újabb generációinak teremthesse meg a sportolás lehetőségét, és adjon még sok-sok bajnokot Magyarországnak.

	Hajrá, Magyarország, hajrá, MTK!
