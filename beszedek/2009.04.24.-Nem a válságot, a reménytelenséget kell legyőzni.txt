Nem a válságot, a reménytelenséget kell legyőzni
2009.04.24.

            Beszéd a Szovjetunióban volt magyar Rabok és Kényszermunkások Szervezete (SZORAKÉSZ) ünnepi nagygyűlésén, Siófokon.
        


Jó napot kívánok! Tisztelettel köszöntöm Önöket! 
Szerényen, de elhárítom magamtól az előbbi földicsérő szavakat. Nem azért jöttünk össze, hogy rólam beszéljünk, hanem inkább Önökről. Egyfelől. Másfelől pedig a legelrettentőbb dolog a közélettel foglalkozó magyar emberek számára leginkább az, hogyha a magyar miniszterelnökök sorsára gondolnak. Miközben megemelik nemlétező kalapjukat a nagyságuk előtt, aközben az életük csak a legritkább esetekben ágyban, párnák között, békés körülmények között ért véget. Úgyhogy múljon is el tőlünk ez a néhány, kétségkívül jóindulattól vezetett gondolat, és térjünk vissza inkább Önökhöz.
Először is szeretném megköszönni az Elnök úrnak és, Erzsébet, Neked is a kedvességet, hogy ismét elhívtatok, elhívtál ide, erre a találkozóra. Nem először látjuk mi egymást. Szoktunk találkozni itt-ott – vannak ismerős arcok a széksorokban. De mint ennek a szervezetnek a tagjai is találkoztunk mi már egymással, hiszen, ha jól számolom, akkor harmadik alkalommal lehetek az Önök vendége. Harmadik alkalommal ér az a megtiszteltetés, hogy egy évfordulóra, egy évfordulós találkozóra elhívnak ide, maguk közé. Ha jól emlékszem, az ötödik évfordulón is itt voltam, aztán a tizediken is itt voltam, s most a huszadikon is itt vagyok.
A magyar történelemben – az előbb hallottuk az Elnök urat beszélni – húsz évvel később látni egymást nem kis dolog, ha az ember magyar. Szeretnék ehhez gratulálni Önöknek. Önöknek is, és ha nem veszik rossz néven, egy kicsit magamnak is.
Tisztelt Hölgyeim és Uraim!
Ráadásul most egy különleges alkalomból vagyunk együtt, hiszen Önök egy kettős évfordulót ünnepelnek. Mint az Elnök úr is említette, ötvenöt évvel ezelőtt térhettek haza Önök, illetve az Önök elődei, és húsz évvel ezelőtt alakult meg a szervezet. Szép kettős évforduló ez, méltó arra, hogy megemlékezzünk róla.
Amikor Önökhöz készültem, mint ahogy az ember általában igyekszik, törekszik erre, próbáltam találni valami irodalmi idézetet, gondolatot, amivel talán az együttlétünknek a lelkiségét megemelhetem. Találtam is egy középkori gondolkodótól néhány sort, amit most szeretnék Önöknek fölolvasni. Így ír ez az – egyébként Sevillai Izidornak nevezett – középkori gondolkodó: „Ázsia számos tartományt és vidéket foglal magában, amelyek nevét és helyét röviden előadom, kezdve a paradicsommal. Ez a kert tele van mindenfajta fával, mindenekelőtt gyümölcsfákkal, közöttük az élet fájával is. Itt nincs sem fagy, sem hőség, éghajlata mindig mérsékelt. Közepén forrás fakad, amely az egész kertet öntözi, s amely négy ágra oszolván négy folyónak lesz fejévé. A bűnbeesés óta ember nem léphet erre a helyre, minthogy minden oldalról kétélű kardhoz hasonló tűz veszi körül, amelynek lángja az égig ér. Egy cherub parancsot kapott rá, hogy útját állja minden léleknek és minden testnek, aki be akarna hatolni a paradicsomba.”
Furcsa idézet ez, tisztelt Hölgyeim és Uraim!
A Genezisből leírásából jól ismerjük, jól ismerhetjük mindannyian az első emberpár lakhelyének rövid leírását. Azt azonban kevesen tudjuk, s erre emlékeztet bennünket ez az idézet, hogy a középkori keresztény Európában évszázadokon keresztül élt az a meggyőződés, hogy ez a hely, a paradicsom fizikailag is létezik. És mindenfajta tudósok, az előbb idézett is, filozófusok, földrajztudósok különböző Ázsia-térképeken tétovázás nélkül be is jelölték a helyét. Nagy kockázatot nem vállaltak, hiszen, mint olvashattuk, élő ember oda nem mehetett, tehát a szellem meglehetősen szabadon alkothatott, amikor bekeretezte azt a kis helyet, ahol szerinte Ázsiában a paradicsom található. Általában a Föld egyik magas pontjára jelölték be a filozófusok, vallási vezetők, illetve térképészek ezt a helyet, hiszen nyilván olyan helyen kell lennie, ahol az özönvíz hullámai sem érhetik el. 
Tisztelt Hölgyeim és Uraim!
A paradicsomot tehát Ázsiában a térképeken jelezték, pedig senki sem járhatott ott. A földi poklot azonban nem jelezték egyetlen ázsiai térképatlaszon sem, mégis tudjuk: milliók jártak ott. A paradicsom – ahogy leírta az előző szerzőnk – tele van mindenfajta fával. A földi pokolban, amelyet Önök, illetve az Önök szülei megjártak, gyümölcsfák nem, legfeljebb fejfák sorakoztak, de – ha jól olvastam az Önök által írt visszaemlékezéseket – még abból sem jutott elegendő, hiszen vannak sok ezren, akik jeltelen sírokban nyugszanak. Azt olvastuk az előbb, hogy Ázsiában legalábbis ott, ahol a paradicsom van, sem fagy, sem hőség nincs, és közepén forrás fakad. Az Önök leírásából tudjuk, hogy azon a helyen, ahol Önök jártak, a földi pokolban volt fagy, és időnként tűrhetetlen volt a hőség.
Tisztelt Hölgyeim és Uraim! Tisztelt Ünneplő Gyülekezet!
Ma azért jöttünk össze, hogy fejet hajtsunk azok előtt, akik a földi pokol, a Gulag és Ázsia más koncentrációs táborainak áldozatai lettek, és köszöntsük azokat, akik ötvenöt évvel ezelőtt vissza tudtak onnan térni hozzánk az életbe, hogy az igazságot kimondva közösen emlékezhessünk. Az igazságot kimondva. II. János Pál egyszer azt mondta, s aztán később le is írta, hogy „mert az igazság mindig időszerű”. Igen, az igazság mindig időszerű! Ötvenöt év elteltével is, és „sohasem veszíti el az aktualitását, miként” – folytatja a szentatya – „nem veszíti el a jóság, az igazságosság és a szentség sem”.
Tisztelt Hölgyeim és Uraim!
A földi poklot és az őket megalkotó embertelen diktatúrákat, sőt annak közép-európai leányvállalatait is, velük együtt egy időre legalábbis a nemzetközi szocialisták világmozgalmát fölszámoltuk, de a szörnyű emlékeket érdemes megőriznünk, érdemes fölidéznünk, és érdemes elmondani a fiataloknak. Én a saját példámon is bemutathatom Önöknek, hogy ez milyen fontos. Mertha én nem találkoztam volna Önökkel – a jóég tudja már pontosan, Elnök Úr, hány évvel ezelőtt, ha nem adtátok volna a kezembe azokat a visszaemlékezéseket, amelyek ezekről az évekről szólnak, akkor én is tudatlanul állnék most itt, hiszen bár sokan voltak, akiknek a családjából valakinek vagy valakiknek kényszer hatása alatt éveket kellett Ázsiában tölteniük, de nem minden családban voltak ilyen szülők vagy nagyszülők. Bizony sokan vagyunk olyanok, akik csak a Ti személyes sorsotok leírt vagy általatok elmondott megismerésén keresztül ismerhetjük meg a magyar történelemnek ezt a nagyon fontos szeletét, és építhetjük be aztán a gondolkodásunkba, hogy habár át nem is élhettük ezt Önökkel együtt, mégis mindaz, amit Önök átéltek ott, a mi fejünkben, szíveinkben, kezeinkben, ereinkben, sejtjeinkben ott legyen. Hogy amikor a közéletben döntéseket kell hozni, akkor az a sors, amit Önök a sajátjuknak mondhatnak, valamilyen módon mégis kifejthesse – reményeim szerint – jótékony hatását.
Tisztelt Hölgyeim és Uraim!
Ugyanis a XX. századi magyar történelemnek egyik legnagyobb tanulsága az, hogy Magyarország ereje, Magyarország életereje nemcsak az irodalom, a művészet nagy alakjaiban, nemcsak a tudományos élet kiválóságaiban vagy világújító feltalálóiban vagy híres sportolóinkban testesül meg, hanem az áldozatainkban is áll. Szeretném tehát megismételni, hogy Magyarország ereje az áldozataiban is, a XX. század magyar áldozataiban is áll: ott van, belőlük is fakad. A Gulagra hurcoltak ismeretlen hantjainál, a rákoskeresztúri parcellákban, az utcai harcok, a sortüzek, a kivégzések halottainak nyugvóhelyén és a visszatérők kitörölhetetlen emlékeiben. Igen, tisztelt Hölgyeim és Uraim, Magyarország ereje a túlélőkből, az áldozatokból is fakad.
Nem tisztem, hogy bármilyen aktuálpolitikai megjegyzést tegyek – ez az Önök kiváltsága –, de ha megengedik, a jelenről és a jövőről is szeretnék szólni néhány szót. Amikor az ember elfogad egy olyan meghívást, mint amilyen az Önök igen megtisztelő invitálása volt ide, mindig fölteszi a kérdést, végül is kikhez jön. Na, nem mintha személy szerint ne ismerhetnénk egymást, hanem mégis mi az a világ, amelyet Önök megtestesítenek, és magukhoz hívnak egy olyan előadót, mint amilyen én vagyok. Az ember azt is gondolhatná, hogy Önök egy vert sereghez tartoznak. Ha végighallgattuk az Elnök úr köszöntőjét, és én már háromszor hallgathattam elnöki köszöntőt, amely sorba veszi, számba veszi részben a megpróbáltatásokat, részben pedig a visszatérés utáni méltánytalanságokat, amelyeket el kellett szenvedni, az igazságtalanságokat, a fájdalom és fájdalom, a szenvedés és szenvedés közötti méltatlan különbségtételeket, akkor azt is gondolhatná, hogy itt a történelem által vesztésre ítélt emberekhez és családjaikhoz jött.
Én is ezen gondolkodtam ma reggel, amikor ide tartottam Önökhöz. És végül is arra jutottam, hogy a helyzet csalóka, ez a kép hamis volna. Végül is arra jutottam, hogy én a magyar történelem győzteseitől kaptam meghívót, én győztesekhez jöttem, győzteseket akarok itt köszönteni. Olyan győzteseket, akik végül is, miután túlélték, hát legyőzték a Szovjetuniót, és legyőzték a kommunista diktatúrát is. Olyan emberekhez jöttem, akiknek az élete azt bizonyítja, hogy akármilyen reménytelennek is tűnik egy helyzet, egész addig, míg az ember a reményt nem adja fel, valójában a helyzet nem is reménytelen. Hogy a legnehezebb, legembertelenebb, legkilátástalanabb szituációkból is van kiút, ha az ember nem adja fel a reményt, hogy előbb vagy utóbb valahogy földereng a horizonton.
Nos, tisztelt Hölgyeim és Uraim!
Tehát győztesekhez jöttem. Olyan győztesekhez, akik a korukra való tekintet nélkül a jövőt illetően reményt és biztatást jelentenek a számunkra. A mi nemzedékünk tehát jól teszi, hogyha az Önök nemzedékére mint győztesekre néz föl. Hol van már a Szovjetunió?! A kommunista diktatúrát is legyőzték Önök. Én is ezen dolgozom, én nem vagyok annyira sikeres, mint Önök. Nekem van itt még dolgom ezzel kapcsolatban az elkövetkezendő években – legalábbis a maradványokkal szembeni küzdelem még úgy tűnik, föl fog emészteni  néhányat az aktív éveimből. De akárhogyan is, tisztelt Hölgyeim és Uraim, azt a kérdést sohasem takaríthatjuk meg, spórolhatjuk meg, hogyha ilyen meghívást elfogad az ember, hogy végül is minek köszönhető az, hogy Önök győztesnek tekinthetik magukat. Miben rejlik az Önök győzelmének a titka, a lényege? Hiszen ha megértjük, hogyan győzhették le a saját koruk embertelenségét, akkor abból talán kiolvashatunk valamit arra nézve, hogy nekünk, a következő nemzedéknek hogyan kell győznie itt Magyarországon.
És az ember, ha már ilyen beszédre készülődik, előszed, előkotor valahonnan az asztalfiókból írásokat, és én is előkotortam olyan dokumentumokat, visszaemlékezéseket, amelyek megpróbáltatásokon keresztülment idős visszaemlékezők tanácsait tartalmazzák. Találtam is Placid atyának egy olyan írását, amely megfogalmaz négy szabályt, négy életszabályt arra nézve, hogyan kell túlélni a legnehezebb időszakot is. Ha megengedik ezt a négy életszabályt, ha kivonatosan is, elsősorban a magunk okulására, ezt Önök jobban tudják, mint én, mi több: meg is élték, azért fölidézzem. 
Azt mondja nekünk a szerző: „A szenvedést nem szabad dramatizálni, inkább bagatellizálni kell, nem szabad panaszkodni, mert attól gyengébb lesz az ember”. Második szabály: „Keresni kell az élet apró örömeit. Az élet apró örömeit észre kell venni és meg kell örvendezni”. A harmadik szabály, hogy igenis magamban mindig meg kell erősíteni, hogy többet érek, értékesebb vagyok, igenis nemesebb vagyok, igenis emberibb vagyok, és ki kell mondani, ha nem is vagyok a világ legkiválóbb embere, de az adott helyzetben biztosan nemesebb vagyok, mint az engem körülvevő környezet. Negyedik szabály: „Akinek van hová kapaszkodnia, annak könnyebb elviselnie a szenvedést”. Sokfélék vagyunk, sok mindenbe kapaszkodunk. Az életünkbe, van, aki a Jóistenbe, van, aki a nemzethez való erős hűségébe, van, aki az édesanyjába vagy éppen a nagyapjába, az ő emlékébe, de valamibe kapaszkodni kell, mert ha nincs mibe kapaszkodni, akkor a nehéz helyzeteket nem fogjuk túlélni.
Tisztelt Hölgyeim és Uraim!
Ez a négy életszabály, amit most fölidéztem, és amely a jövendő magyar nemzedékeknek a győzelem receptjét tartalmazza, abban a mondatban összegezhető, hogy a rossz leküzdéséhez, a nehézségek leküzdéséhez, mint az Önök sorsa is mutatja, elsősorban erő kell, mindenekelőtt lelkierő. Márpedig lelkierő csak reményből táplálkozhat.
Tisztelt Hölgyeim és Uraim!
A kérdés tehát az, hogy van-e még elegendő lelkierő a mai magyarokban ahhoz, hogy erőt merítsenek belőle, és győzni tudjanak a bennünket egyre erősebben szorongató nehézségeken. Lehet-e győztes a magyar nemzet, lehet-e győztes ország Magyarország? Lehet-e győztes nemzedék a mai magyarok közössége?
Tisztelt Hölgyeim és Uraim!
Nekem meggyőződésem, hogy a legfontosabb a győzelemhez az, hogy megértsük, mit kell legyőznünk. Magyarországon ma nem a válságot kell legyőzni. Magyarországon a reménytelenséget kell legyőzni. Ugyanis elharapódzott az a gondolat, hogy olyan nehéz helyzetbe került az ország, hogy rajtunk már a csoda sem segíthet; a minden mindegy, a helyzet úgyis reménytelen életérzése terjed az országban. Ahhoz tehát, hogy a bennünket körülvevő nehézséget legyűrhessük, először is a reménytelenségen kell úrrá lennünk. Ha a reménytelenségen úrrá tudunk lenni, akkor látni fogjuk, hogy az, ami ma történik Magyarországgal és a világgal, nem egy válság, amit kezelni kell. A legtöbb ember úgy gondol a mostani válságra, a magyar és világgazdasági nehézségekre, hogy volt egyfajta életünk, ami most átmenetileg válságba került, de majd jól megkezeljük ezt a válságot, s akkor visszajutunk arra az életre, amilyen az életünk a válság előtt volt. Ez egy tévedés, ez egy félreértés.
Az életünk soha nem lesz többé olyan, az élet nem lesz többé úgy berendezve sem a világban, sem Magyarországon, mint ahogyan az működött, és be volt rendezve a válságosnak nevezett évek előtt. Tehát valójában nem egy válság van, nem egy válságtól szenved, nem egy válságtól szorongattatik Európa, s talán a világ emberisége, hanem egy nagy átalakuláson megyünk keresztül, mert az az élet, amit fölépítettünk, vagy amit mások a mi tudtunk nélkül fölépítettek, az a fajta gazdaság, az a fajta nemzetközi kereskedelem, nemzetközi kapcsolatrendszer, azon belül a nemzetek élete, ahogyan azt ismertük, nem folytatható.
Én mindig el szoktam mondani, elnézést kérek, ha ezt fölösleges megjegyzésnek fogják tekinteni, hogy ez a mostani átalakulás, amit válságnak neveznek, nem a Jóisten csapásaként kell megélnünk, nem valami balszerencse, hanem az ember rossz tulajdonságai globális méretekben egész egyszerűen a jó tulajdonságai fölé kerekedtek, és nagyon is hús-vér személyek nagyon is kézzelfogható döntései döntötték romba azt a világgazdaságot, amelynek keretében éltük eddig az életünket. Ezt a folyamatot egész egyszerűen régi, Önök által ismert bűnök és emberi hajlamok váltották ki: a kapzsiság, a mindenekfölötti pénzszeretet, a gátlástalanság, a korláttalanság, a másik ember semmibevétele, egyes emberek egójának óriásira duzzadása, örök értékektől való eltávolodása, és még folytathatnánk tovább a sort. Egész egyszerűen az történt, hogy olyan gazdasági rendszert építettek ki, amelynek a segítségével az emberiség munkaerejének tekintélyes részét kötvény formájában néhányan összegyűjtötték, majd ennek gyarapítása érdekében semmilyen valóságos értékkel nem bíró papírokat, pénzeket bocsátottak ki, ezen nagyon sokat kerestek egész addig, amíg az egész rendszer végül, mint egy piramisjáték, össze nem omlott. És ezért az elmúlt húsz-harminc évben fölépített teljes világgazdasági, azon belül magyar gazdasági rendszer is át fog alakulni. Nekünk nem a válság kezelése a feladatunk, hanem annak az átmenetnek a megértése, amiben vagyunk, és annak az új világnak az előrejelzése és megértése, majd berendezése, amely ebből az összeomlott világból majd kinő.
Tisztelt Hölgyeim és Uraim!
Tehát nem a válságot kell legyőznünk, hanem a reménytelenséget. Én nem tartom véletlennek, hogy az elmúlt években időnként, s egyre többen együtt érzik, érezzük úgy, hogy a kommunizmus, a szocializmus szelleme máig itt kísért. Szerintem nem véletlen, hogy egyre több ember érzi úgy, hogy Magyarország lassacskán egy nagy fogolytáborhoz kezd hasonlítani. Egy nagy fogolytáborhoz, amelyben elveszett a biztonság, amelyben nincsenek lehetőségek, és ahol egyre inkább, egyre gyakrabban a reménytelenség apostolai határozzák meg a közbeszédet. Akik meg akarnak bennünket győzni arról, hogy semmibe sem érdemes belefogni, semmibe nem érdemes belevágni, ezen úgysem lehet segíteni, a külső erők mindig legyűrnek bennünket, a legjobb tehát, ha beletörődünk abba, hogy az életünk olyan, amilyen, és úgy marad, ahogy az most van.
Tisztelt Hölgyeim és Uraim!
Az ország az utóbbi hét évben a múlt börtönében sínylődik válságokkal, hazugságokkal és megszorításokkal gúzsbakötve. Azért idéztem most ide ezeket a gondolatokat, mert ha valamikor szükség van a reményre, valamikor szükség van az Önök példájára, ha valamikor szükség van Placid atya életszabályaira, no, akkor az a valamikor most van. Nem szabad a reménytelenségig dramatizálni a helyzetet, észben kell tartanunk, hogy a mainál jóval reménytelenebb helyzetekből is kiverekedtük már magunkat. Észre kell vennünk az élet apró örömeit, nem szabad engedni, hogy a szolidaritás, a szeretet, az egymásra figyelés természetes emberi ösztönei kivesszenek a mindennapi életből. Tudnunk kell, hogy nem mi tettük tönkre az országot, mi mások vagyunk, s abban reménykedünk, hogy különbek vagyunk azoknál, akik tönkretették a hazánkat. És végezetül bíznunk kell abban, hogy ők lélekben gyengék, és tudnunk kell, hogy mi pedig lélekben erősek vagyunk. Ha lefordítom Placid atya négy élettanácsát a mai magyar közélet nyelvére, akkor nagyjából ezek a parancsolatok kerekednek ki ebből. Ha lélekben erősek vagyunk, akkor mindenkinek kapaszkodnia kell abba, amibe tud. Többek között az Önök tapasztalaiba, életútjának emlékeibe is.
Végezetül tehát ne felejtsük el, hogy Önök itt vannak, a Szovjetunió eltűnt a süllyesztőben. Ez egy történelmi győzelem, amelyet Önök átéltek, és amely erőt adhat, erőt kell, hogy adjon most az ország számára. Ami előttünk áll, Önök számára nem ismeretlen. Mert mit kell majd tenni majd az előttünk álló években? Először is el kell takarítani a romokat. Önök legalább már egyszer eltakarították a mások által lerombolt Magyarország romjait. Utána persze meg kell nevezni a felelősséget, és ki kell mérni azt, ami jár, mert büntetlenül egyetlen országot sem lehet tönkretenni. Birkanép az, amelyik eltűri, hogy a saját fajtájából valók büntetlenül tönkretegyék sok millió ember életét. És harmadrészt, ha túl vagyunk a romeltakarításon, megtörtént a felelősség tisztázása, akkor újjá kell építeni Magyarországot, ismét újjá kell építeni Magyarországot.
Azt is mondhatnám, hogy ez a munka azokra a nemzedékekre vár, akik már az elmúlt hatvan-hetven évben arattak győzelmet. Minden magyar nemzedék aratott valamilyen győzelmet. Az Önök győzelméről már beszéltem, hiszen itt vannak, ennek történelmi összefüggéseiről előbb Elnök úr, majd magam is már szóltunk. De győzelmet arattak végül is a saját szüleink is, akik – bár nem mentek keresztül azokon a szenvedéseken, mint amelyeken Önök – úgy döntöttek valamikor a hatvanas-hetvenes években, hogy itt maradnak Magyarországon. Nem mennek el, akármilyen kilátástalan is a helyzet, nevelik a gyermekeiket, végzik a munkájukat, hogy amikor ismét újra kell építeni az országot, ne nulláról kezdje a szabad Magyarország az életet. Végül is győztek, hiszen az a munka, amit elvégeztek, az ország gyarapodására szolgált: bennünket fölneveltek, s az ország úgy érkezett el a rendszerváltáshoz, hogy állt a lábán. Sikeresnek tekinthetem a magam nemzedékét, a mai negyvenesek nemzedékét is, hiszen amikor kinyílt a történelmi lehetőség ablaka, akkor ki- vagy beugrottunk rajta, hiszen mégiscsak hazaküldtük az oroszokat, mégiscsak fölszámoltuk az egypártrendszert, és mégiscsak megtettünk mindent annak érdekében, hogy a magyarok ismét otthon érezhessék magukat a saját hazájukban. Vannak tehát nemzedékeink, amelyek kiállták az idő próbáját. Az Önöké is, a szüleimé is, és a saját magunké is. Ezeknek a nemzedékeknek kell ismét újjáépíteni Magyarországot.
Azt is mondhatnám, ideje, hogy ezek a nemzedékek visszavegyék Magyarországot. Visszavegyék azoktól, akik az elmúlt években sajátjukként kezelték, üzleti vállalkozásnak nézték, és tönkretették. Vissza kell vennie a hazánkat közösen, együtt ezeknek a nemzedékeknek, vissza kell vennünk, hogy a romokat eltakaríthassuk, és újraépíthessük Magyarországot. Magyar sors ez, tisztelt Hölgyeim és Uraim! Romeltakarítás, felelősség, újjáépítés. Hányszor mondtuk ezt el a XX. században?! Az Önök sorsa azt bizonyítja mindazonáltal a mi számunkra, hogy a magyarok, akármilyen reménytelen helyzetbe is kerülnek, ha a reményt nem adják fel, akkor győzelemre vannak ítélve. Én biztos vagyok abban, hogy Magyarország nem reménytelen ország, Magyarország igenis reményteljes ország, csak össze kell fognunk, hogy közös erővel újjáépíthessük. Meg vagyok győződve arról, hogy ránk, mindannyiunkra, akik itt vagyunk ebben a teremben, még számos szép, sikeres és közös esztendő vár.
Ennek reményében kívánok mindannyiuknak sok erőt és jó egészséget! Köszönöm, hogy meghallgattak!


orbanviktor.hu
