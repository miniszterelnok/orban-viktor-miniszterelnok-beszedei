Beszéd a Puskás-díj nemzetközi sajtótájékoztatóján
2009.10.20.

            Orbán Viktor beszéde a Puskás Ferenc-díj nemzetközi sajtótájékoztatóján, Felcsúton.
        


Köszönöm szépen, Gyuri! Jó napot kívánok, tisztelt Hölgyeim és Uraim!
Ladies and Gentlemen! His Excellency President Blatter!
May I just welcome here in our Academy, wholeheartedly. The reason why we are all together here is  that you are here.  Thank you very much for your attendance of this Academy. If you allow me, I would like to continue rather in Hungarian to let the others understand. Thank you very much!
Tisztelt Hölgyeim és Uraim!
Engedjék meg, hogy miután Blatter urat köszöntöttem, hadd köszöntsem Önöket is.
Tisztelt Elnök úr!
Én már korábban is elmondtam Önnek, hogy itt egy családi összejövetelen vehet Ön most részt. A magyaroknak kétségkívül van számos rossz tulajdonságuk, de van néhány figyelemre méltó jó tulajdonságuk is. Az egyik például, hogy a futballt komolyan vesszük. Mindegy, hogy melyik nemzedékhez tartozunk, hogy melyik klubnak szurkolunk, hogy milyen politikai platformon állunk, amikor a magyar labdarúgásról van szó, akkor összejövünk, hogy közösen ünnepeljünk. Összejövünk, hogy közösen ünnepeljünk, és összejövünk azért, hogy közösen tegyünk valamit a jövő érdekében. Különösen nagy megtiszteltetés a számunkra, hogy az Ön látogatása mellett a másik ok, amiért itt együtt lehetünk, Öcsi bácsi, a mi legendás kapitányunk, akinek a feleségét, Erzsike nénit, ha megengedik, akkor most külön szeretettel köszöntöm. Blatter elnök úr majd be fogja jelenteni, hogy miért gyűltünk végül is össze, hiszen arról van szó, hogy egy díjat alapít a FIFA, amely Öcsi bácsi nevét fogja majd viselni. Erről majd az elnök úr beszél. Az én dolgom inkább csak az, hogy köszöntsem Önöket, és néhány szóban méltassam mindannak a jelentőségét, vagy ha úgy tetszik, ha van egyáltalán, még a futballnál is szélesebb horizonton, hiszen az, ami most történni fog, az mindannyiónkkal történik, minden magyar emberrel. Valami olyasmi fog történni, amelyre mindannyian büszkék lehetünk.
Tisztelt Elnök úr! Tisztelt Erzsike néni!
Engedjék meg, hogy elmondjam, hogy azért jöttünk össze végül is, hogy Puskás Ferenc legnagyobb gólját ünnepeljük meg itt a mai napon. Ugyanis szerintem egy igazi Puskás-féle bombagólnak számít, hogy a labdarúgás nagy történetének legnagyobb legendái közül éppen az ő nevéről, az örökös magyar gólkirály nevéről neveznek majd el egy nagyszerű és különös díjat. Ez a tény egy nagy győzelem, egy győzelmet jelentő gól egész Magyarország számára. Kétségkívül a siker, hogy ilyesmi megtörténhet, persze Puskás Ferenc érdeme, de mint minden gól esetében, azért vannak, akik a gól előkészítésében is részt vesznek. Ennek a gólnak az előkészítésében sokan vettek, sokan vettünk részt. Mindenki megtette a magáét, a családtól a labdarúgó szövetségen át a magyar futballcsalád szinte minden tagjáig. Engedjék meg, hogy azt kérjem Önöktől, hogy mindannyian legyünk büszkék erre a lehetőségre, becsüljük meg ezt a közös sikert, és vonjunk le belőle tanulságokat is.
Szerintem a legfontosabb tanulság, amit egész Magyarország levonhat ebből a mai alkalomból az az, hogy Öcsi bácsi élete máig ható, máig élő tanulságokat hordoz; arra tanít meg bennünket, hogy a legnehezebb körülmények között is mi, magyarok igenis képesek vagyunk győzni. Azt szeretném mondani, hogy Egervári Sándor jelenlétéből is vonjunk le egy következtetést, az ő tanítványainak jelenlétéből is vonjunk le egy következtetést. Ilyen öregedőfélben lévő politikusok is megtehetik ezt, mint amilyen én vagyok, ne röstelljünk tanulni a fiataloktól. Ne röstelljünk tanulni az utánpótlás-válogatott húszéves futballistáitól, akik Öcsi bácsi nyomdokába lépve, tudom, talán ez Önnek, Elnök úr, kicsit nagy ugrásnak tűnik, hiszen időben is és talán még tudásban is azért sok minden választja el a mai magyar húszéveseket Puskás Öcsitől, de nekünk, magyaroknak az összefüggés és az egybeesés teljesen világos. Én 46 éves vagyok, Elnök úr, és 46 éve várok arra az alkalomra, hogy egy nagy nemzetközi labdarúgótorna döntőjében, vagy legalábbis a legjobb négy között láthassak egy magyar csapatot játszani. 46 évet vártam én, személy szerint erre. Van, aki még ennél is többet. Ezért a mostani U20-as magyar válogatottnak a sikere, a bronzérme a mi számunkra, ma élő magyarok számára Öcsi bácsi óta, az ’54-es vb-döntő óta az első olyan világesemény, ahol mi a végső küzdelmekig szurkolhattunk.
Én – túl azon, hogy gratulálok a fiataloknak, és gratulálok a vezetőedzőnek – természetesen szeretnék gratulálni a FIFA-nak is ahhoz, hogy ezt a rendezvényt ebben az esztendőben is létrehozta. Örülünk annak, hogy a FIFA láthatóan a fiatal labdarúgók sorsát is a szívén viseli. Nemcsak a profikkal törődik, hanem a gyerekekkel is, és ezért megrendezi azokat a korosztályos világversenyeket, amelyen az olyan kis országoknak, mint amilyen Magyarország, az olyan kis országoknak, mint amilyenek mi vagyunk, megadja a visszakapaszkodás esélyét a világ legnagyobb csapatai közé. A korosztályos válogatottaink nélkül aligha reménykedhetnénk abban, hogy vissza tudunk kapaszkodni a világ legjobb csapatai közé. Köszönjük, hogy ez a nemzetközi versenyeztetési rend mind a mai napig él, és esélyt ad a magunkfajta országoknak.
Tisztelt Hölgyeim és Uraim!
Végül is Puskás Öcsi bácsi karrierje azt üzeni mindannyiunk számára, és ezt az életművet tetőzi be ez a mai pillanat, hogy mindannyian rúghatunk egy gólt, mindannyian lehetünk sikeresek a saját életünkben. Csak azért, mert magyarok vagyunk, csak azért, mert a történelem az elmúlt, ki tudja, hány évtizedben nem a mi oldalunkon állt, nem ok arra, hogy föladjuk az álmainkat, hogy föladjuk a céljainkat, sőt talán éppen ellenkezőleg. Arra tanítanak meg bennünket ezek a sikerek, hogyha az embernek erős a hite, ha világos előtte a cél, akkor Kispestről elindulva vagy éppen Felcsútról elindulva vagy éppen egy svájci völgyből elindulva a világ legmagasabb színpadaira is fölkapaszkodhat, és ha ott becsülettel helyt áll, akkor az egész világ elismerését kivívhatja. Én azt szeretném, ha ebből a mai alkalomból egész Magyarország megértené azt az üzenetet, hogy mi, magyarok, akármilyen nehézségekkel küszködünk meg nap mint nap, mi, magyarok, így, közösen, együtt igenis képesek vagyunk közös, nagy, az egész világ elismerését kiváltó sikerekre.
Köszönjük szépen, Elnök úr, hogy a mai jelenlétével és bejelentésével megerősítette, illetve megerősíti azt a hitet a magyar labdarúgás nagy családjában, hogy nekünk is terem majd itt még babér. Örülünk, hogy jelenlétével megerősíti, hogy a magyar futball csak a múltjából építkezhet, ha a jövőjére gondol. Örülünk annak, hogy megerősíti a magyar futballtársadalmat, és azt üzeni mindannyiunknak, hogy elsősorban mi, magyarok saját magunkra, magyarokra támaszkodjunk, mi neveljük magunknak a magunk játékosait, mi menedzseljük a magunk játékosait, mi válogassuk a magunk játékosait. Legyen a mai fiatalokból újra sikeres, világbajnoki döntőig is akár menetelni képes, új, nagy, magyar válogatott.
Köszönöm szépen, hogy eljöttek, köszönöm szépen, hogy meghallgattak!


orbanviktor.hu
