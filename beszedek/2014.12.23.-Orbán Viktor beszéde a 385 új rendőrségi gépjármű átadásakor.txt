Orbán Viktor beszéde a 385 új rendőrségi gépjármű átadásakor
2014.12.23.

            2014. december 23. Budapest
        


	 

	Jó napot kívánok, tisztelt Hölgyeim és Uraim, tisztelt Miniszter Úr!

	 

	Mielőtt rátérnék mai összejövetelünk okára, szeretnék mindnyájuknak és családjuknak békés, boldog karácsonyi ünnepeket kívánni.

	 

	Tisztelt Hölgyeim és Uraim! 

	 

	Az a megtiszteltetés ért, hogy átadhatok ma Önöknek, átadhatok a Magyar Rendőrségnek 385 új rendőrautót abból az 1.587 gépjárműből, amelyet 2014-ben és 2015-ben kap majd a Magyar Rendőrség. Ha pedig jobban szemügyre vesszük az említett 1.587 rendőrautót, akkor azt láthatjuk, hogy ezeknek túlnyomó része Magyarországon készült, és így a magyar emberek munkáját is dicséri. Úgy gondolom, hogy sokunk kívánsága vált ezzel valóra. Én még olyan filmeken nőttem fel, amelyekben a magyar rendőrök szovjet Zsigulikat vezetve üldözték a nyugati Mercedeseket, az pedig, hogy Ötvös Csöpi utolérte őket, sokkal inkább tűnt a forgatókönyvíró túlzásának, mint a valóság hiteles ábrázolásának. Ma azonban végre eljutottunk oda, ahová mindig is szerettünk volna. Ahogy a müncheni rendőrök történeteiben természetes volt, hogy a bajor rendőrök olyan BMW-ket hajtanak, amiket az utolsó csavarig bajor emberek szereltek össze, úgy vált mára természetessé, hogy Önök már Magyarországon gyártott autókat használhatnak.

	 

	Tisztelt Hölgyeim és Uraim!  

	 

	A Magyar Rendőrség az elmúlt négy évben megszolgálta ezt a bizalmat. Folyamatosan javul a nyomozások eredményessége, és csökken a bűncselekmények száma, Önök joggal lehetnek büszkék a teljesítményükre. Ha hozzávesszük, hogy időtlen idők óta nem javult az Önök anyagi megbecsülése, akkor ez kész csoda. Nekünk, magyaroknak mára már természetessé vált, hogy biztonságban élhetünk. Természetes számunkra, hogy a családunk, a gyermekeink és az otthonaink biztonságban vannak, és természetes az is, hogy ezt a biztonságot a rendőrség a láthatatlan, mégis hatékony fegyverével, a tekintélyével éri el. Nem volt ez mindig így. 2010-re nemcsak gazdasági értelemben került Magyarország a tönk szélére, hanem sok minden mással egyetemben romokban hevert a rend és a biztonság is. Azóta sok víz lefolyt a Dunán, sokat dolgoztak Önök is, mi is. Megteremtettük a tisztességes embereket védő, igaz kemény, de igazságos törvényi környezetet. Megtisztítottuk közösen a sorainkat azoktól, akik a bűn oldalára álltak, egy olyan erős erkölcsi alapot fektettünk le, amelyre most már fel lehet építeni egy tekintélyt parancsoló rendőrséget. Egyensúlyba hoztuk az ország gazdálkodását, és elértük, hogy ma már többet költhetünk közbiztonságra. 3.500 fővel megerősítettük a rendőrséget, új pótlékot vezettünk be a tiszthelyetteseknek, Önök új egyenruhákat kaptak, és a maiakkal együtt több mint 4.600, azaz négyezer-hatszáz új autóval szereltük fel Önöket. Fontos a létszám, a felszereltség, fontosak a törvények és persze a szervezeti háttér is, de mindezek mit sem érnek, ha a rendnek nincsenek hazájukat szerető és azt odaadással szolgáló őrei. Őket pedig anyagilag is meg kell becsülni. E tekintetben – beszéljünk egyenesen – Magyarországnak még sokat kell tennie, a rendőrség tekintélye mellett vissza fogjuk adni a rendőrök tekintélyét is. Ezért az Önök anyagi elismertségében fontos változások történnek a 2015-ös évben. Bevezetjük az életpálya modellt, a kormány jövőre a fegyveres és rendvédelmi dolgozók életpályamodelljére 44 milliárd forintot biztosít majd, és ennek keretében a következő év júliusától átlagosan 30 %-kal emelkedik a fegyveres és rendvédelmi hivatásos állomány tagjainak illetménye. Önök mellé állunk ezen kívül az otthonteremtésben is, hogy ennek a tehernek a jelentős részét is levegyük a vállukról. Az a reményem, hogy az Önök felé fennálló adósságaink, régi adósságaink tekintélyes részét törleszteni fogjuk. Ehhez megvan az erőnk, az elszántságunk, és megvan a pénzünk is.

	 

	Tisztelt Hölgyeim és Uraim! 

	 

	Kérem, ne feledjék, hogy a magyar emberek a jövőben is számítanak Önökre. Arra bátorítom Önöket, hogy éljenek a tekintélyükkel, és végezzék továbbra is kiválóan a munkájukat. Az új autóikat pedig, kérem, használják egészséggel!

	 

	Szép ünnepeket kívánok mindannyiuknak!
