Ez a baloldal mindent elvett tőlünk
2009.07.18.

            Orbán Viktor beszéde a XX. Bálványosi Nyári Szabadegyetemen, Tusnádfürdőn.
        


Jó napot kívánok, tisztelt Hölgyeim és Uraim!
Engedjék meg, hogy én is nagy tisztelettel köszöntsem Románia elnökét, és kifejezzem, hogy megtiszteltetésnek érzem, hogy meglátogatott ma bennünket, és vállalkozott erre az egyáltalán nem könnyű párbeszédre.
Köszönöm szépen Tőkés püspök úrnak, hogy ismét együtt lehetünk ezen a fórumon. És mielőtt a mögöttünk álló húsz év tanulságait röviden összefoglalnám, és megosztanám Önökkel a következő húsz évre vonatkozó gondolataimat a rendelkezésemre álló néhány percben, előtte azért még hadd használjam ki a lehetőséget, hogy Băsescu elnök is itt van a körünkben…
A jelenlévők közül talán sokan tudják, hogy Băsescu elnök úr korábbi pártja és a Fidesz egy politikai közösséghez tartozik az Európai Unión belül. Tehát az együttműködésünk nem csupán Erdélyre, Magyarországra és Romániára, hanem a teljes európai ügyek listájára vonatkozik, és ritkán beszélünk erről, de hadd számoljak be arról, hogy az időnként fellépő konfliktusok ellenére ez Magyarország számára egy értékes együttműködési lehetőség. Ezért jó döntésnek tartom továbbra is, hogy a Fidesz a maga részéről támogatta a Demokrata Párt felvételét az Európai Néppártba. Fontosnak tartom azt is, hogy elmondjam, hogy a románoknak meg a magyaroknak a sorsában ma is vannak közös elemek. Az Elnök úr ezt egyetlen szóval szimbolizálta, amikor azt mondta, hogy Nabucco. Merthogy a románokat és a magyarokat egyaránt fenyegeti az energiafüggőség és kiszolgáltatottság veszélye, amivel szemben közösen kell fellépni. Ezért én egy stratégiai magyar érdeknek tartom, hogy a magyar energiafüggőség feloldására csak olyan módszereket válasszunk, amelyben részt vehet, amelynek részese, sőt egyik oszlopa Románia is. Ezért is elsőbbséget élvez a mi fejünkben az Oroszországot elkerülő csővezetékrendszer megépítése, az Oroszországból érkező új csővezetékhez képest. Nem tudom, Elnök úr, talán nem tekinti udvariatlanságnak, ha kiadom egy korábbi telefonbeszélgetésünket, mert amikor a magyar kormány például aláírta a Déli Áramlat gázvezetékről szóló szerződést, akkor én azonnal felhívtam az Elnök urat: biztosítottam arról, hogy amikor majd Magyarországon jobboldali kormány lesz, akkor nem akarjuk úgy megoldani az energiafüggőség problémáját, hogy egyúttal ne keresnénk az együttműködést Romániával. Ebben a telefonbeszélgetésben ezt a stratégiai elkötelezettségét a magyar jobboldalnak megerősíthettem.
Kétségkívül nem akarom természetesen a magyar és a román szempontok és érdekek közötti vitákat most nem létezőnek minősíteni, mert ilyenek vannak. De talán a kötelező szerénység mellett is annyit a jövőre nézve mondhatok, hogy mi a Fideszben alig várjuk azt a pillanatot, amikor közösen viselhetjük a felelősséget a román–magyar kapcsolatrendszerért. Alig várjuk azt a pillanatot, amikor Románia elnöke a mi európai politikai közösségünkhöz tartozó tárca által támogatott Băsescu elnök lesz újra, és amikor Magyarországon jobboldali kormány lesz, és összeállíthatunk közösen egy együttműködési csomagot, amely azokat a kérdéseket tartalmazza, amelyekben előrelépést érhetünk el az előttünk álló esztendőkben.
Tisztelt Hölgyeim és Uraim!
Az én mondandóm középpontjában azonban elsősorban az Európában bekövetkező korszakos változások állnak. A tézis, amiből kiindulok, úgy hangzik, hogy bár Amerikának új, a korábbi hagyományokat megbontó háttérrel rendelkező elnöke van, igaz, hogy létezik az ázsiai gazdasági felemelkedés, igaz, hogy Oroszország egy új expanziós politikát fogalmaz meg, mégis szerintem a következő húsz év változásainak epicentruma Európában van. Európában olyan változás történik most, amelyet a baloldal egyelőre konjunkturális változásnak szeretne beállítani: balesetnek, erőeltolódásnak, erőváltozásnak. Az én hipotézisem azonban az, hogy Európában ma egy új korszak kezdődött, és ez a korszak jobboldali lesz. Európának volt baloldali korszaka, most ami előttünk áll a következő tizenöt-húsz évben, egy jobboldali európai korszak. Ennek a megértése az, ami a feladatunk az európai színtéren talán mindannyiunknak.
Ha egy új korszakról beszélünk, akkor meg kell határoznunk, hogy mi az a korszak, ami véget ért. Az a korszak, ami véget ért az én felfogásom szerint egy politikai és gazdasági mitológia uralmának korszaka volt. Egy olyan korszak, amelyben mítoszok, tabuk és babonás hiedelmek kusza és nyomasztó szövevényével kellett megbirkóznunk. Ennek a mitológiának az volt a lényege, hogy létezik egy nagy csoda, van egy nagy varázslat, amely mindent megold, és ezt a nagy varázslatot piacnak nevezik. Ezért a helyes európai és modern politika a „minden piacosítani” politikája. Erre a korszakra, amelyet most lezárunk, az volt a jellemző, hogy azt mondták, hogy a piac szent, a piac morális, és a piac önszabályzó. Aki ebben kételkedik, az pedig eretnek, maradi, konzervatív és szélsőséges. Azokat a napokat, amelyekben az életünk ma zajlik, a varázstalanítás napjainak nevezhetjük. Kiderült, hogy ez a nagy varázslat globálisan befuccsolt, a király nemcsak meztelen, hanem esztelen is. A varázslat nem sikerült, ellenben rendkívül sok, legkevésbé sem jómódú ember vagyona tűnt el. Rengeteg, rengeteg pénz.
Tisztelt Hölgyeim és Uraim!
Kiderült, hogy a piac nem tévedhetetlen, a piac megtéveszthető, félrevezethető, és a piac az emberi mohósággal szemben védtelen. És most oda jutottunk, hogy a bajba jutott globális gazdasági elitet az államnak kell kihúznia azon a pénzen, amit mi mindannyian adó formájában egyébként befizetünk, és amit ők vagy nemzetállami keretek között használnak fel, vagy pedig továbbadnak nagy nemzetközi pénzintézetek gazdasági mozgásterét bővítendő.
Engedjék meg, hogy egy gondolatot szenteljek a baloldal drámájának. Nem a kajánság okán. Bár épp elég sérelmet szenvedtünk el, hogy akár még ez is indokolná a kérdése felhozatalát, de nem ez vezet elsősorban, hanem hogy tanuljunk a baloldal drámájából. Van ott egy lecke, amit a jobboldalnak is érdemes megtanulnia. Mi a baloldal, az európai baloldal drámája? Az európai baloldal, mondjuk, száz évvel ezelőtt azt a rendkívül fontos célt tűzte ki maga elé, hogy a tőkével nem rendelkező embereket is megillessenek bizonyos jogok: emberi jogok, szociális jogok, a gyógyuláshoz való jog, a tanuláshoz való jog, a védett munkafeltételekhez való jog, és sorolhatnám. A polgári demokráciák alkalmazkodóképességét dicséri, hogy ezelőtt mintegy negyven-ötven évvel szinte általánosan befogadták ezeket a baloldali indíttatású eszméket a saját rendszereikbe. Ezért a baloldal ezelőtt egy-két évtizeddel lényegében egy ideológiai űrbe került. A baloldaliság céltalanná vált.
Ezzel párhuzamosan kialakult egy gazdasági baloldali elit, amely lassacskán olyan előjogokat kezdett követelni magának, amelyekkel szemben egyébként az egész baloldali mozgalmat Európában valamikor létrehozták, vagyis létrejött a baloldalon egy ideológiai űr és egy meghasonlás. Az ideológiai űr és meghasonlás pedig egy baloldali identitásválsághoz vezetett. Szerintem ez a magyarázata annak a kérdésnek, amit Băsescu elnök úr fogalmazott meg. Szenved a világ egy gazdasági válságtól, a baloldal saját önképe szerint válság idején leginkább képes megvédeni az embereket, a kisembereket úgymond, majd jön egy európai választás, és az emberek ahelyett, hogy a baloldalra szavaznának, a baloldalt a történelmi süllyesztőbe küldik, és a jobboldali pártokra szavaznak – függetlenül attól, hogy azok egyébként ellenzékben vannak, mint mondjuk mi Magyarországon, vagy éppen kormányon, mint itt Romániában vagy éppen Lengyelországban.
Tisztelt Hölgyeim és Uraim!
A baloldalnak tízegynéhány évvel ezelőtt volt egy, a mi sorsunkat fájdalmasan érintő megújítási kísérlete, amely két elemből állt. Miután a baloldali ideológia céltalanná vált, ezért megpróbáltak egy mesterséges ellenségképet felépíteni: a baloldal minden riválisát válogatás nélkül antiszemitának, nacionalistának, kirekesztőnek és szélsőségesnek bélyegezték. A másik megújulási kísérletük pedig abból állt, hogy a saját baloldali elitjük pénzügyi érdekeit beleerőszakolták a baloldaliságba. Ebből lett a modern baloldal, ami most bukott meg csúfosan, és ahogy most állította végleges válság küszöbére az európai baloldalt.
Az a tétel, amit a baloldal állított fel, miszerint a tőkével rendelkezők önérdekének maximalizálása a leghasznosabb dolog a tőkével nem rendelkezők számára is, na, ez a tétel megbukott. Az a tétel, hogy piacra kell helyezni az egészségügyet, az oktatást, a nyugdíjrendszert: ez a tétel egész Európában megbukott. Az az állítás, hogy a csirke attól nő a legjobban, hogyha a róka gondjaira bízzák, kudarcot vallott. A válság tulajdonképpen azt bizonyította be, hogy a róka nem képes magát szabályozni, ha beengedik a csirkeólba. Ez az egyszerű népi bölcsesség, amit az európai választások eredményéből kiolvashattunk.
Summa summárum odajutottunk, kedves Barátaim, hogy a neoliberalizmus formájában megújult baloldal ma már azokat az értékeket veszélyezteti, azokat az alapvető jogokat veszélyezteti, amelyeket éppen ő harcolt ki, és emelt be az európai politika napirendjére ezelőtt néhány évtizeddel.
Kedves Barátaim!
Egy új tételt kell felállítani – bár ez vitákkal jár majd. Ki kell mondani, hogy a piac önmagában csak a tőkével rendelkezők érdekeit védi, a piac meghatározó szereplőinek nem érdeke, hogy ők védjék a tőkével nem rendelkező emberek érdekét. Ezt valaki másnak kell megtenni. És ez a valaki más nem lehet más, mint az állam. A közjogot megtestesítő állam.
Ezek után az Elnök úr még engedje meg nekem, hogy egy rövid gondolat erejéig kitérjek arra, hogyan jelentkezett mindez Magyarországon. Magyarországon, kedves Barátaim, ugyanaz az európai folyamat zajlott le, mint az európai baloldalon, csak sokkal brutálisabb formában. Ma már világos, hogy a magyar baloldalt is felvásárolta egy neoliberális tőkéscsoport, amely mindent elvett a magyarok közösségétől, amit hosszú-hosszú évtizedek alatt, nemcsak a rendszerváltás óta, azt megelőzően is közösen felépítettek. Ez a csoport elvette Magyarországtól, szétverte az egészségügyi rendszerét. Elvette az emberektől a nyugdíj-megtakarításokat és a nyugdíj-befektetéseket. Felszámolta a szociális és családtámogatási rendszert, odalett a közbiztonságunk. Ez a baloldal elvette tőlünk a nemzeti összetartozás élményét december ötödikén, amikor magyart uszított magyarra. Ez a baloldal elvette tőlünk, magyaroktól 2006. október 23-án a demokráciába vetett hitet, amikor békés emberekre uszították politikai megrendelésre a rendőrséget. Ez a tőkéscsoport által felvásárolt baloldal mindentől megfosztott bennünket, amit hosszú-hosszú évtizedek alatt, pártállásra való tekintet nélkül, ideológiai meggyőződésre való tekintet nélkül a magyarok Magyarországon közösen felépítettek.
Tisztelt Hölgyeim és Uraim!
Magyarországon ennek a politikának a kudarca hatalmi, politikai és gazdasági válságot eredményezett. Ez adódik össze a nemzetközi válsággal, és ez nyomaszt együtt és egyszerre bennünket. Ennek a mögöttünk hagyott néhány esztendőnek a következménye a két szélsőséges politika megjelenése Magyarországon. Az egyik a szélsőséges liberális baloldal, a másik pedig a szélsőséges jobboldal. Egymásból élnek, egyik a másik következménye.
Tisztelt Hölgyeim és Uraim!
Ezekkel a szélsőségekkel szemben csak a kiegyensúlyozott és sikeres, eredményeket hozó polgári kormányzás lehet az alternatíva.
Kedves Barátaim!
Ezek után engedjék meg, hogy még egy gondolat erejéig kitérjek arra, hogy mi az európai jobboldal feladata most. Szerintem az európai jobboldalnak az a feladata, hogy véget vessen a neoliberális pénzügyi körök által finanszírozott agresszív ideológiai kísérleteknek. Ha az ideológiai kísérlet lényegét össze akarom foglalni, akkor ez egy kisgazda antitézis: se Isten, se haza, se család. Ennek a korszaknak véget kell vetnünk! Az egész európai civilizációt kell megújítanunk. Az európai jobboldaltól azt várják ma Európa polgárai, hogy számolja fel a káoszt, és teremtsen végre rendet. Három tételt kell lerombolnunk, hogy a piac mindenható, az állam akkor jó, ha gyenge, és a gazdaság akkor jó, ha önszabályozó. Ezt a három tételt le kell rombolnunk, és helyette új tételeket kell felállítanunk, amely Európa megújulásának lehet az alapja.
Tisztelt Hölgyeim és Uraim!
Magyarország számára az a feladat, hogy ne maradjon ki Európából. Ne maradjon ki abból a jobboldali európai korszakból, amely éppen most veszi a kezdetét. Márpedig ha Magyarország nem akar kimaradni Európából, nem akar kimaradni az új európai jobboldali korszakból, ahhoz Magyarországon egy radikális, erőteljes politikai fordulatra lesz szükségünk. Ezt várjuk a minél hamarabb bekövetkező parlamenti választásoktól.
Köszönöm szépen a megtisztelő figyelmüket!


orbanviktor.hu
