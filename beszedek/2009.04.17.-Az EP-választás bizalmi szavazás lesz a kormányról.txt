Az EP-választás bizalmi szavazás lesz a kormányról
2009.04.17.

            Orbán Viktor beszéde "Az összetartozás Európája" című konferencián, Budapesten.
        


Jó napot kívánok, tisztelt Hölgyeim és Uraim!
Az előttem szóló Schmitt Pál elnök úr pontosan fogalmazott, én már az öltözőben jeleztem, hogy a megnyitóbeszédéhez elsőként szeretnék hozzászólni. Köszönöm szépen a lehetőséget! Azért gondoltam, hogy talán még az elfogadható udvariatlanság határán belül van az a tény, hogy hozzászólásra jelentkeztem – nálam szólásra érdemesebbeket és hölgyeket is megelőzve –, mert én vagyok a legnehezebb helyzetben a mondandóm műfaját illetően, hiszen olyan kérdéskörről kell most itt beszélnem, ami okkal hívta, csalogatta ide Önöket ebbe a terembe ma kora délután, de ahogy itt nézem a villogó vakukat és a géppuskaszerűen felállított kamerákat, teljesen egyértelmű, hogy aktuálpolitikai természetű kommentárokat, megjegyzéseket is várnak tőlem. És túl azon, hogy majd jól fog esni nekem, hogy ezeket elmondhatom, egyúttal azt gondolom, hogy kötelességem is a sajtó és az ország nyilvánosságával szemben, hogy vegyes műfajú hozzászólást tegyek itt most meg, ahol nemzetpolitikai kérdésekről és a magyar aktuális helyzetről is beszélnem kell.
Tovább bonyolítja – bizonyos nézőpontból talán egyszerűsíti a helyzetet –, hogy az elmúlt hét évben azt tapasztaltuk meg, hogy a legfontosabb nemzetpolitikai kérdés az, hogy van-e, és ha igen, milyen kondícióban az anyaország. Tudja-e magáról Magyarország, hogy ő egy anyaország? Tudja-e, hogy ebből kötelezettségei származnak? Tudja-e, hogy amit tesz, annak a következményeit nemcsak tízmillió magyar fogja elszenvedni vagy áldását élvezni, hanem sokmillió magyar a határokon túl is, sőt gyakran előfordul, hogy ők még inkább, mint mi idehaza, hiszen az ő helyzetük nehezebb, mint a mienk.
Nos, tehát ezért talán elfogadják tőlem, ha azt a tételt állítom fel, miszerint a jó nemzetpolitika első számú föltétele a jó anyaország. Erős, felelősségét átérző, kötelességeit vállaló, kötelességeit teljesítő anyaország. Ezért úgy gondolom, hogy a szerencsés munkamegosztás az lesz közöttünk, ha én elsősorban Magyarországról beszélek, mint nemzetpolitikai kérdésről, a határon túlról érkezettek pedig majd a nemzetpolitika határon túli összefüggéseiről beszélnek elsősorban. Mielőtt azonban ezt megtenném, először is engedjék meg, hogy köszönetet mondjak a szervezőknek. Köszönöm Schmitt Pál bevezető, köszöntő megjegyzéseit, és köszönöm Önöknek azt is, hogy ilyen szép számban eljöttek ide ma kora délután.
Tisztelt Hölgyeim és Uraim!
Vannak a történelemben bizonyos véletlenszerűnek tűnő egybeesések. A racionalitás imádói általában utálják ezeket a példákat, míg a poéták inkább kedvelik. De akárhogyan is van, ezek a véletlenszerű időpont egybeesések utóbb egy-egy történelmi eseménynek mindig új értelmet és új jelentést adhatnak. A mai magyar belpolitikában is vannak ilyen egybeesések. Mielőtt ezekről szólnék, először fölidézek néhány nemzetközit. Közismert dolog, hogy a császári korona I. Napóleon koronázási hintajáról, majd 1852-ben III. Napóleon hintójáról is legurult. Közismert talán, hogy 1848-ban, az akkori francia forradalomkor Párizsban elültettek száz fát a szabadság fasoraként, amely egy évvel később, amikor elbukott a forradalom, mind ki is száradt. De talán a mi magyar közelmúltunkból is ismert az a tény, hogy a kommunista pártfőtitkár éppen azon a napon halt meg, amikor az általa bitófára küldött Nagy Imrét rehabilitálta a Legfelsőbb Bíróság. És talán nem tűnt fel Önöknek, de szeretném elmondani, hogy ez év március 21-én, az egyébként 133 napig tartó kommunista uralom kezdetének évfordulóján ült össze az MSZP kongresszusa, ahol a pártelnök-miniszterelnök önpuccsot követett el – mintegy megemlékezve a jeles történelmi dátumról, majd április 4-én, a szovjet megszállás napján döntöttek úgy a szocialisták, hogy szabad választás helyett inkább egy új miniszterelnök jelölésével próbálkoznak.
Ezt azért mondtam el Önöknek, tisztelt Hölgyeim és Uraim, mert ha már európai parlamenti választás adja az apropóját az összejövetelünknek, amely csábít bennünket arra, hogy a politikát térben kitágítva értelmezzük, szerintem helyes, hogyha időben is kitágítva értelmezzük a politikát, és megfogalmazzuk azt a tételt, miszerint – bár a politikáról általában, nem is ok nélkül szokás lesajnáló megjegyzéseket tenni, de talán mindannyian elismerhetjük azt, hogy azért ez egy nagyon nehéz világ, leginkább azért, mert ebben a világban a végén mindig mindenki azt kapja, amit megérdemel. Előbb vagy utóbb ebben a szakmában mindenkit utolér a végzete. Ez azért van így, tisztelt Hölgyeim és Uraim, mert a világban van valamifajta equilibrium, valamifajta egyensúly, amely talán nemcsak szellemi, hanem többféle, talán erkölcsi természetű is, amely szükségszerűen időről időre megbillen, de aztán helyre kell állnia, azt gondolom, hogy Magyarország talán most közelít egy erkölcsi equilibrium állapota irányába.
Tisztelt Hölgyeim és Uraim!
Ma minden összejövetelen, bárhova is megyek, akárkikkel is találkozom, bárkivel is váltok szót, a beszélgetések végül is egyetlen fő kérdés köré csoportosulnak, vagy fő kérdés köré szerveződnek. Ez a kérdés pedig úgy hangzik: van-e remény? A pesszimistábbak úgy fogalmaznak, hogy van-e még remény? Van-e még remény arra, hogy véget ér ez a vergődés, ez a kínlódás, és elkezdődik végre valami. Valami új, valami más. Valami, ami kecsegtet valamivel – legalább egy kis reménnyel. Talán azzal kecsegtet, hogy az életünk itt Magyarországon és az egész Kárpát-medencében jobb lehet. Nos, ahhoz, hogy választ adjunk arra a kérdésre, hogy van-e még remény, ahhoz talán először értelmeznünk kell, hogy mi történik velünk, mi történik körülöttünk Magyarországon, és mi történik körülöttünk a nagyvilágban. Ha abból indulok ki, amit az ország vezetőinek magatartása üzen felénk, üzen az ország polgárainak, üzent az elmúlt hetekben, akkor az ember hajlamos kimondani azt a súlyos szentenciát, hogy nincs remény.
Mert mi is történt az elmúlt hetekben Magyarországon? Ha egy szóban kell összefoglalnom, akkor azt kell mondanom, hogy semmi. Ha ennél kicsit bővebben, akkor azt mondhatom, hogy sok hűhó semmiért. Volt cirkusz, volt komédia, de ezeken a trükkökön szerintem ma már mindenki átlát, és mindenki látja, hogy ugyanazok ugyanazt folytatják tovább, amit eddig csináltak. A szocialisták és a szabad demokraták koalíciója, amely hét éven keresztül kudarcot kudarcra halmozott, gyakorlatilag csődbe vitte az országot, ennek a színjátéknak a végén ismét összeállt. És ennek az összeállásnak, a koalíció újraalkotásának egyetlen célja volt, ez pedig az, hogy megakadályozzák a változást. Vagyis ismét megszületett Magyarországon a reménytelenség koalíciója. Ebben a Reménytelenség Betéti Társaságban az eddigi kültag beltag lett, a beltag meg kültag, de ettől a Reménytelenség Betéti Társaság maradt az, ami volt. A helyzet ráadásul egyre súlyosabb, hiszen a magyar gazdaság szabadesésben van, és nincs kormányzat, amely a dolgok rosszabbra fordulását, süllyedését, a kár mértékét képes lenne enyhíteni. Az az új koalíció, régi-új koalíció, amely most összeállt, meggyőződésem szerint az összeomlás koalíciója lesz. Az a gazdaságpolitika, amelyet eddig meghirdettek, az összeomlásba fogja vezetni Magyarországot. Könnyedén vezetheti oda – elvezethet egy pénzügyi és szociális összeomláshoz.
Tisztelt Hölgyeim és Uraim! 
Ugyanis Magyarország, az anyaország legnagyobb problémája ma nem a pénzügyi egyensúly szemben azzal, amit az új, a régi-új kormány képviselői megfogalmaznak. Magyarországnak az igazi, minden mást megelőző gondja-baja az, hogy egymillió legális munkahely hiányzik. Nem akarom Önöket untatni a rendszerváltás kezdeti éveinek felidézésével, de 1990-től kezdődően megszűnt Magyarországon körülbelül másfél millió munkahely. Ebből félmilliót sikerült az elmúlt időszakban újjáépíteni, de egymillió hiányzik. És higgyék el nekem, egész addig, amíg mi közösen nem leszünk képesek arra, hogy Magyarországon egymillió legális új munkahelyet létrehozzunk, addig semmilyen közgazdasági gondját-baját ennek az országnak tartósan megoldani nem tudjuk. Az egyensúly, ha létre is jön a megszorítások révén, csak átmeneti lesz, a gazdasági növekedés sohasem lesz tartós, a foglalkoztatás ügyeskedő számai valójában csak elfedik a tényleges munkanélküliség egyre növekvő mértékét. Ha nem teremtünk tíz év, vagy ha lehet, inkább még rövidebb idő alatt egymillió legális új munkahelyet, akkor a magyar gazdaság bajait nem tudjuk orvosolni. A pénzügyi mutatók elsősorban a pénzügyeseknek meg a külföldieknek fontosak, nekünk, magyaroknak elsősorban a munkahelyek a fontosak; az jelenti számunkra a megoldást.
Munkahelyeket márpedig megszorításokkal nem lehet teremteni. Ezért fogalmazok talán karcosabban a megszokottnál, és mondom azt Önöknek, hogy Magyarországot vissza kell szerezni a Reménytelenség Betéti Társaságtól. Azoktól, akik az országot magánvállalatként kezelték, és csődbe vitték. Vissza kell követelni az országot azoktól, akik eddig csak hasznot húztak belőle, vagyis a kartellezőktől, a gyárakat, földeket, üdülőket eltulajdonító, adatokat hamisító, sikerdíjakat sikkasztó, az ország vagyonát és az emberek pénzét elzuschlagosító, szélhámos üzletemberektől. Amíg ezt nem tesszük meg, addig Magyarország nem tud fölemelkedni.
Tisztelt Hölgyeim és Uraim!
Váltsunk pár szót erről a kormányátalakításról! Azt a megjegyzést szeretném az Önök figyelmébe ajánlani, hogy, ugye, senki sem gondolja Önök közül azt, hogy egy huszonnyolc éves, szakirányú gyakorlattal tudomásom szerint egyáltalán nem rendelkező, korábbi miniszterelnöki kabinetfőnök okkal és joggal aspirál a nemzetbiztonsági ügyekért felelős miniszteri székre. Ezt senki sem gondolhatja komolyan! Ez a döntés egyébként a demokratikus próbák legelsőjén, a bizottsági meghallgatáskor már léket kapott. Szóval ennek a kísérletnek egyetlen értelme van, ez pedig az, hogy az előző miniszterelnök is benne lehessen ebben a régi-új kormányban. Ha nem is személyesen, hát akkor a személyes megbízottján keresztül – az egyik legfontosabb, talán nem a legfontosabb, de az egyik legfontosabb tárca birtoklásán keresztül.
Ennél még rosszabb jel a jövőt illetően, tisztelt Hölgyeim és Uraim, hogy az előző miniszterelnök egy másik közeli munkatársa, kampánytanácsadója szintén ott van a kormányban. Tudnunk kell, hogy a politikusokat ugyan okkal és joggal kritizáljuk, hiszen nekik kell vállalniuk végül is a felelősséget mindazért, ami történik, dehát a 2006-os parlamenti választási hazugsághadjáratot elsősorban kampánytanácsadók dolgozták ki, ők vezényelték le, az őszödi böszmeségre ők adtak javaslatokat, talán még a szöveg elkészítésében is segédkeztek, és amikor ezeket a levitézlett alakokat most ismét a kormányban látjuk, akkor a jövőt illetően sok ok a bizakodásra nincs.
Tisztelt Hölgyeim és Uraim!
Hetekig tartó kínos komédia után előálltak egy kormánynévsorral, amelyik – kiszámoltam nyolcvannyolc százalékban – olyan személyekből áll, akik már benne voltak az előző kormányban is. Emlékszem, az Amerikai Egyesült Államok választási kampányát közelről figyeltem, és ott kiszámolták, hogy a republikánus jelölt, McCain 89-90 százalékban megszavazta képviselőként a Bush-féle elnöki előterjesztéseket. És akkor azt találták ki a demokraták, hogy itt kilencven százalékban ugyanannak a politikának a folytatásáról van szó, a változás tehát legfeljebb tíz százalékos lehet, és azt mondták, hogy nekünk nem tíz százalék változásra van szükségünk, hanem száz százalék változásra.
Én is azt mondom, hogy tíz százalék változás Magyarországon kevés lenne. Azonban azért nem mondom mindezt, mert időközben kiszivárgott, vagy kiszivárogtatták – miután a „legkedveltebb napilapban” jelent meg, az utóbbi feltételezés sem feltétlenül indokolatlan – azokat az intézkedéseket, amelyeket az új miniszterelnök szeretne megvalósítani. Ott is végeztem egy nagyjábóli százalékos számítást. És azt kell mondanom, hogy most azért nem mondom Önöknek, hogy kilencven százalék Gyurcsány az új miniszterelnök, mert az előző miniszterelnök programja kevesebb megszorítást tartalmazott, mint az újé. Azt kell tehát mondanom, hogy a mostani kormányfő még olyanabb, mint az előző volt. Százalékban számolva legalább 120-130 százalék a teljesítménye Gyurcsány nevű mértékegységben számolva a mostani miniszterelnöknek a meghirdetett programját tekintve. Tehát rosszabbul jártunk bizonyos szempontból, mint 2004-ben, amikor csöbörből vödörbe kerültünk: az egyik miniszterelnök távozott, a másik érkezett. Ott legalább valami különbséget föl lehetett fedezni. Semmiképpen nem lehetett megvádolni az akkori új miniszterelnököt, hogy még olyanabb, mint az elődje volt; most azonban ez a helyzet állt elő. A megszorítások és az elhibázott gazdaságpolitika arányai, mértékei, intézkedései rosszabb képet mutatnak, mint amit a leköszönő miniszterelnök utolsó bejelentései és programja mutatott.
Tisztelt Hölgyeim és Uraim!
A kormánykoalíció minden egyes mozdulatával, gesztusával, a megszorítások középpontba állításával valami olyasmit üzen a számunkra, miszerint nincs sok remény a jövőt illetően, mint tudjuk: fájni fog, Magyarország lényegében reménytelen helyzetben van. Az igazság azonban az, hogy nem Magyarország van reménytelen helyzetben, hanem a Magyar Szocialista Párt – és ez nagy különbség. Ők reménytelen helyzetben vannak, és ezért próbálják a reménytelenség képzetét szétteríteni és áthárítani az egész országra. A valóság úgy áll, hogy a legnagyobb kormányzópárt, a magyar szocialisták pártja a hétéves kormányzati kudarcok súlya alatt összeomlott. Azzal, amit előadtak az elmúlt hetekben, beismerték, hogy kormányozni képtelenek. Ők a világ egyetlen olyan kormányzópártja, amely jó ideje nem kormányoz. Erre nem nagyon találunk példát az Európai Unión belül. De nemcsak nem kormányoz, hanem úgy tűnik, hogy nem is képes rá, mert a saját maga összeomlásával, illetve annak orvoslásával van elfoglalva.
Tisztelt Hölgyeim és Uraim!
Én viszont azért vagyok ma itt, és azt szeretném Önöknek elmondani, hogy én – szemben velük – látok reményt Magyarország számára. Igenis továbbra is reményteljes országnak látom Magyarországot dacára mindannak, ami velünk és körülöttünk történt. Mi ad okot erre a reményre? Először is bármennyire is fájdalmas, de okot ad a reményre az a tény, hogy az emberek ma már tisztán látnak. Ez hosszú évekig nem volt így. Tisztán látnak, és nem kérnek a reménytelenség bukott politikájából és a bukott politikusaiból sem. Úgy látom, hogy Magyarország végre elfordult a „merjünk kicsik lenni”, „csak baj ne legyen”, „csak a holnap ne legyen rosszabb, mint a ma este volt” szemléletétől. És ez szép reményekre jogosít bennünket. Azt gondolom, hogy okot ad a reményre az is, hogy egyre többen látják be Magyarországon, hogy a kisebbrendűségre épülő politikai szemlélet szükségszerűen vezet kudarchoz, és egyre többen látják azt is, hogy Magyarország csak akkor képes sikeres országgá válni, akkor tudjuk újjáépíteni az országot, hogyha megújítjuk a magyar nemzetet.
Az összetartozás szemben a néhány évvel ezelőtti propaganda-hadjárat eredményeképpen kialakult képzettel, miszerint az összetartozás és az összefogás a határon túli magyarokkal inkább bajt hoz, mint előnyt jelent a magyarok számára, lassan megváltozott. Mindig el szoktam mondani, elnézést, ha ezzel a szükségesnél hosszabbra nyújtom a mondandómat: ne felejtsük el, mit mondtak a nemzet legfontosabb kérdésében, az összetartozás kérdésében tartott népszavazáskor a szocialisták. Mi volt az a három dolog, amivel megriasztották az embereket, és nagyon sok magyar el is hitte ezeket a rémhíreket. Három dolgot mondtak: ha összetartozunk, és létrehozzuk a magyarság szétszakított részeit ismét összekötő jogi kötelékét, akkor a határon túli magyarok el fogják venni a munkátokat, tönkre fogják tenni az egészségügyi rendszereket, és veszélybe fogják sodorni a nyugdíjatokat. Ezért ne az összetartozásra, hanem az összetartozás ellen foglaljatok állást, arra szavazzatok. Mi történt? Mi történt velünk? Nincs munkahelyünk, összeomlott az egészségügyi rendszerünk, és az embereknek aggódniuk kell a nyugdíjukért, pedig nem tartozunk össze.
Nem fordítva van-e, tisztelt Hölgyeim és Uraim, az igazság? Hogyha összetartozunk, akkor nem kell aggódni a munkahelyekért. Ha bevalljuk, hogy összetartozunk, és egyesítjük az erőinket, akkor nem kell félnünk, hogy összeomlik az egészségügyi rendszerünk. Ha összetartozunk, és egy nagy gazdasági térnek tekintjük a Kárpát-medence magyarok lakta területét, akkor nem kell aggódnunk a nyugdíjunk jövője miatt sem. Ez az igazság, amit a sors megtanított a magyarokkal, és ez remény a jövőre nézve. Mert az a nemzet, amelyik ezt megértette, saját kárán megtanulta, saját bőrén megtapasztalta, azt gondolom, hogy a mostani nehéz időkben is szebb reményekkel vág a jövőnek, mint azok az országok, amelyek ezt az egyszeregyet még nem tanulták meg.
Tisztelt Hölgyeim és Uraim!
Számomra reményt jelent az is, amit világgazdasági válságnak írnak ma le az elemzők. A válság a magyar ember fejében a lehető legrosszabb képzettársításokat idézi föl. Ezért fontos megértenünk, hogy ami ma történik a világban, valóban egy világválság-e, vagy pedig inkább valamifajta átalakulás. Akik válságnak tekintik azt, ami a világban ma történik, azok a következő képet rajzolják saját maguk elé. Élte az európai kultúrkörhöz tartozó civilizáció a maga életét, bekövetkezett egy vagy több váratlan, nemkívánatos esemény, válságba került az addigi életünk, de most majd jól megoldjuk ezt a válságot, és visszaáll az életünknek az a formája, amely korábban válságba jutott. Vajon így kell-e elképzelnünk a jövőnket? Nem arról van-e szó, hogy zajlott az európai kultúrkörhöz tartozó, európai civilizációhoz tartozó társadalmak élete, majd megindult egy óriási átalakulás, ami ugyan rendkívül sok fájdalmas és kényelmetlen jelenséggel terhel meg bennünket, de valójában nem azt kéri tőlünk, hogy a válságot, ezt a sok terhet, ezt a bajt okozó jelenségtömeget úgy kezeljük, hogy megpróbáljunk visszakapaszkodni oda, ahonnan a válság úgymond lekényszerített bennünket. Nem arról van-e inkább szó, hogy egy átalakuláson megyünk át, és az az élet, ami a következő 15-20 évben előttünk áll, egész egyszerűen más élet lesz, mint amely úgymond válságba jutott. Én az utóbbi felfogást vallom magaménak. Megváltozott az európai kultúrkörhöz tartozó civilizációk sorsa, élete és jövője.
Amit átélünk, nem egyszerűen egy válság, hanem egy rendkívül sok fájdalommal és kényelmetlenséggel nehezített átalakulás, ami az előző társadalmi életformából egy másik társadalmi életformába visz át bennünket. Ezért aki ezt a válságot kezelni akarja, az a reménytelenre vállalkozik. Olyan, minthogyha egy széttört tükör darabjaiból próbálná újra összeragasztani a tükröt: azt a képet sohasem fogja többet mutatni, mint amilyennek láttuk magunkat benne korábban. Arról van szó, hogy inkább alkalmazkodnunk kell, hogy inkább megújulnunk kell, hogy meg kell értenünk, hogy mi történik a világgal, és abban a folyamatban kell elfoglalni a számunkra legelőnyösebb helyet. Ezért mondom, hogy mindaz, ami történik körülöttünk, reményre is okot ad. Hiszen itt számít, hogy kinek dolgozik gyorsabban az agya, ki ismeri fel jobban ennek az átalakulásnak a természetét, ki fogja megérteni először, hol lesznek a jövő életének a súlypontjai, mik lesznek azok a kérdések, amelyek eddig fontosnak tűntek, most már nem lesznek azok, és mik lesznek azok a kérdések, amelyeknek eddig nem tulajdonítottunk jelentőséget, most azonban a cölöpjeit, a pillérjeit adják majd a következő európai civilizációs korszaknak. Aki ezt a leggyorsabban ismeri fel, a leggyorsabban szervezi át saját magát, a leggyorsabban alakítja át gazdaságát, közigazgatását, kultúráját, de leginkább leggyorsabban érti meg, hogy mit vihet át a saját hagyományaiból, és mi az, amit nem, mi az, amit meg kell újítania, és mi az, amit változatlanul kell megőriznie, az ebben a versenyben győzni fog. Itt tehát ebben a versenyben még nem hirdettek eredményt. Itt még nem dőlt el, hogy ki alkalmazkodik a legsikeresebben, és ki legrosszabbul. Még mi is lehetünk a legsikeresebben alkalmazkodó nemzet abban az esetben, ha megértjük a jövőt. Ezért, aki válságkezeléssel próbálkozik, valójában tovább ássa Magyarország sírját. Aki megújításra hívja fel, megújulásra hívja fel Magyarországot, azt gondolom, hogy a jövő felé vezeti azt.
Tisztelt Hölgyeim és Uraim!
Nem akarom én eltitkolni, hogy nagyon nehéz munka vár ránk, hiszen valójában újjá kell építeni Magyarországot – mégpedig új alapokon, nemzeti alapokon kell újjáépíteni. Szokták mondani: a Fidesz nem beszél világosan arról, hogy mit kell tennie majd, ha megkapja az emberek többségének bizalmát. Hát, én elég világosan szoktam erről beszélni. Ezúttal is hadd ismételjem meg: az első a romeltakarítás – ebben derekas munkát végeztek az elődeink. Eltakarítani lesz mit. Utána a bizalom helyreállítása, amit számonkérésnek neveznek. És utána pedig meg kell kezdeni az ország újjáépítését úgy, ahogy néhányszor ez már megtörtént.
Nos, tisztelt Hölgyeim és Uraim! 
A mostani kormánnyal a legnagyobb baj az, hogy még a helyes kérdést sem sikerül föltennie. Előfordul, hogy egy rosszul föltett kérdésre az ember mégis jó választ ad, ez a véletlennek köszönhető, nem pedig a föltett kérdés minőségének. Olvasom itt a mai lapokban, hogy a mostani miniszterelnök egy 5-5,5 százalékos gazdasági visszaesésről beszél. Hát hol él ez az ember, Barátaim?! Hol él?! Márciusban még erről volt szó. Most, amikor a német gazdaságban már arról beszélnek, hogy a német gazdaságban 7,5 százalékos lesz a gazdasági hanyatlás, és mi pedig hónapok óta szabadesésben vagyunk, hogy képzeli, hogy az a realitás, miszerint csak öt százalékkal fog csökkeni a magyar nemzeti össztermék?! A nyolc a minimum, tisztelt Hölgyeim és Uraim! Ezért minden terv, amit egy ötszázalékos hanyatlásra készítenek, úgy, ahogy van, alkalmatlan a helyzet kezelésére. Egy más valósággal nézünk már szembe! Az igaz, hogyha méltóztattak volna kormányozni már októberben, akkor talán még a három-, meg az ötszázalékos csökkenés környékén is megtarthattuk volna a magyar gazdaságot, de azon már régen túl vagyunk. Nem ismerték föl a válságot, utána pedig félrekezelték. Ennek a következményei súlyosak lesznek. A kérdések megértése a legfontosabb. Amikor hallom őket beszélni, a legújabb miniszterelnököt is hallgatom a parlamentben, akkor az a régi történet jut eszembe, amikor az irányítótoronyból megszólítják a pilótát. Azt mondja az irányítótorony: Magasság, helyzet? Ugye, az elszánt pilóta: Egy méter nyolcvan centiméter vagyok, balra elöl ülök. Nos, tisztelt Hölgyeim és Uraim! Ha valaki nem érti meg a kérdést, nem tud jó választ adni.
Tisztelt Hölgyeim és Uraim!
Márpedig nekünk nem válságkezelésre, hanem Magyarország teljes megújulására van szükségünk. Egy jó nemzetpolitikának mik az előföltételei? Egy jó nemzetpolitikának meggyőződésem szerint a célja az összetartozás. Az összetartozásnak pedig két előföltétele van: az egyik a bizalom, a másik pedig a nemzeti vagyon. Most beszéljünk a bizalomról! A politikusok el szokták felejteni, pedig van egy ökölszabály, egy tétel, amit szinte vasból öntöttek ki, ami úgy hangzik, hogy a bizalom vagy kölcsönös, vagy semmilyen. Ez azt jelenti, hogyha a politikusok bíznak az emberekben, akkor az emberek hajlamosak arra, meggyőzhetők arról, hogy bízzanak a vezetőikben. De ha a vezetők nem bíznak az emberekben, akkor nem várhatják azt, hogy az általuk javasolt megoldásokat az emberek majd támogatni fogják, és bízni fognak azok sikerében. Hiába kiáltja ki magát valaki szakértőnek, ha nem bízik az emberekben, az emberek sem fognak bízni az ő intézkedéseiben.
A legnagyobb baj ma az, tisztelt Hölgyeim és Uraim – nem új nóta ez a magyar történelemben –, hogy a szocialisták és a szabad demokraták nem bíznak a magyar emberekben. Ezt onnan lehet tudni elsősorban, ha az ember dekódolja, mert, ugye, kell egy ilyen sajátos készülék, dekódolja azt, amit mondanak, akkor a mélyebb értelme is megvilágosodik azoknak a hangsoroknak. Figyelték-e már, hogy hogyan beszélnek a választásról? Amit mi a demokrácia ünnepének tekintünk, ugye, amikor végre az emberek irányt szabhatnak a jövőnek. Hogyan beszélnek róla? Hogyan jelenik meg az ő mondandójukban? A választás a baloldal beszédmódjában állandóan problémaként jelenik meg. Egy probléma: időt vesz igénybe, pénzbe kerül, az emberek felülnek mindenfajta ígérgetésnek. Mi lesz ebből?
Tisztelt Hölgyeim és Uraim!
Aki nem hisz a választásban, az nem bízik az emberekben, és ha nem bízik az emberekben, ne csodálkozzon, ha az emberek sem bíznak bennük. Ez a helyzet ma Magyarországon. Tehát az összetartozást segítő nemzetpolitika első számú előföltétele, hogy a bizalmat helyre kell állítani, és a bizalmat szerintem a demokráciába vetett bizalmon keresztül lehet helyreállítani. Hallgassuk őket tovább! Mit szoktak még mondani a választásról? Azt szokták mondani, hogy majd a választáson eldől, hogy ki kapja meg a hatalmat. Teljes félreértés: a választásokon nem az dől el, hogy ki kapja meg a hatalmat. A választásokon az dől el, hogy az emberek milyen irányban képzelik el a jövőjüket, és utána odaadják a megbízást azoknak, akik abba az irányba akarják vezetni az országot. Az emberek valójában az irányról, a saját életük, jövőjük irányáról döntenek, és annak a beteljesítéséhez, végrehajtásához, megvalósításához keresik a politikusokat, nem a hatalmat osztják szét! Ezt csak a baloldal gondolja így, tisztelt Hölgyeim és Uraim! Aki nem bízik az emberekben, ne lepődjön meg, az emberek nem bíznak az intézkedéseiben.
Nemzeti vagyon. Tisztelt Hölgyeim és Uraim!
Éppen a Magyar Szocialista Párt összeomlása az, amelyet végső soron talán törvényszerűnek is tekinthetünk, amiből megérthetjük a két gondolkodás, az ő és a mi gondolkodásunk közötti különbséget, amely – és ezt ne vegyék szerénytelenségnek – alkalmassá tesz minket arra, hogy képesek legyünk újjáépíteni a tönkretett országot és egyesíteni a szétszakított nemzetet. Mi ugyanis nemzetben gondolkodunk és nem vállalatban. Magyarország számunkra nem egy vállalat, amit így vagy úgy menedzselni kell, hanem emberek közössége, amelyet sikeressé és erőssé akarunk szervezni. Minden erős és sikeres közösség szükségszerűen kell, hogy támaszkodjon valamilyen anyagi alapra. Csak azok a közösségek lehetnek sikeresek, amelyeknek van közös vagyona, amit egyfelől megvédenek, másfelől pedig gyarapítanak. És a kellő történelmi tudással rendelkező közösségek tudják, hogy a szabadságuk is és a függetlenségük is azon múlik, hogy van-e közös védeni és gyarapítani való vagyonuk. Az a közösség, amely a közös vagyont elveszíti vagy elherdálja, legyen szó egy családról vagy egy nemzetről, védtelenné válik, kiszolgáltatottá lesz, szétesik, és tönkremegy. Magyarország ma azért védtelen, azért gyenge, mert a reménytelenség koalíciója az elmúlt időszakban máson sem törte az eszét, csak azon, hogyan lehetne a nemzet közös tulajdonából újabb és újabb vagyontárgyakat valaki másnak a rendelkezésére bocsátani. Ma a magyar nemzetpolitika legsúlyosabb kihívásai éppen abból fakadnak, hogy most már jó hatvan éve rendszeresen az ország vezetői nem a magyar nemzet valóságos erőforrásaira próbálják építeni a politikájukat. Emlékezzenek rá, itt vannak, akik úgy látom, még személyesen is átélték ezt az időt, amikor a vas és az acél országa akartunk lenni, amiről kiderült aztán utóbb illúziónak bizonyult. Aztán a rendszerváltás első éveiben valahogy hirtelen polgárjogot nyert, és mindent eluralt egy másik illúzió, ami azóta látványosan összeomlott, és amely azt mondta, hogy mi majd mások pénzén fogunk fölemelkedni, majd a külföld beruházásain, majd azon, hogyha eladjuk azt, amink van. Na, majd az ő pénzükön leszünk majd gazdagok, az ő pénzükön leszünk majd erősek, majd az emel fel bennünket.
Tisztelt Hölgyeim és Uraim!
Itt vagyunk most ennek az illúziónak szétfoszlásakor: vagyonunk alig, adósságunk a fejünk búbjáig ér. És nagyon nehéz a következő kormány gazdaságpolitikájának pontosan meghatározni azon vagyontárgyak körét, amelyre építve ez az ország ismét erőssé tehető.
Tisztelt Hölgyeim és Uraim!
Magyarország létező erőforrásai, amire a jövőt építeni lehet, részben anyagi, részben szellemi természetűek. Anyagi természetű erőforrás, amire a jövőnket építeni kell, ha úgy tetszik, a nemzetstratégiánkat építeni kell először is a föld. A föld nem eladó! Másodszor a víz, a vízkészlet felszínen és felszín alatt. A vízvagyon sem eladó, kedves Barátaim! Az erőforrás Magyarország számára a nyelvünk, erőforrás a kultúránk, erőforrás a tudásunk, a tanulásra való hajlamunk, és erőforrás lehet maga a nemzeti összetartozás is, ha azt valóban dolgozó, szellemi erővé tudjuk alakítani.
Tisztelt Hölgyeim és Uraim!
Azért ezeket a kincseket jelöltem meg, mert úgy látom, hogy a jövőben ezek fognak fölértékelődni elsősorban. A föld értéke Európában az egész glóbuszon radikálisan emelkedni fog. A vízkészletek értéke nőni fog. A tanulásra való hajlam, a kulturális háttér, a szakképzés, a korszerű szakképzésre való alkalmasság és az annak megszerzésére való hajlam, mind újabb és újabb értékek, erőforrások lesznek majd a jövő Európájában. Ilyen erőforrás lesz a közép-európai elhelyezkedésünk, a közép-európai helyzetünk, amit ha összetartozással teszünk átélhetővé, ha azzal lehelünk bele életet, akkor a felértékelődő közép-európai térségnek is egyik meghatározó eleme lesz az a közösség, amit magyar nemzetnek nevezünk. Vagyis erős mezőgazdaság, erős idegenforgalom, teljesen újjászervezett, hatékony, gyors, a polgárokat szolgáló állam, erős szakképzési rendszer és egy vállalkozói forradalom. Erre van szükségünk! Vállalkozói forradalomra van szükség, mert a kreativitás, a kockázatvállalás, a magyarban meglévő hajlam, hogy maga ura emberré akar válni, a mostani körülmények között nem tud érvényesülni. Ahhoz, hogy ez bekövetkezzen, igazi vállalkozói forradalomra van szükség, amelyben elhárítjuk a magas adók, a szürkegazdaság, az oktondi bürokrácia, a bennünket ellenségnek tekintő állam által felállított összes akadályt, és végre szabad teret nyitunk a boldogulni akaró, kockázatot vállalni akaró vállalkozói szellem előtt.
Tisztelt Hölgyeim és Uraim!
Erről a helyről is meg kell üzennünk azoknak, akik a még meglévő nemzeti vagyon eladásán törik a fejüket, hogy ne tegyék! Nem jó ötlet. Emlékezzenek rá, egy évvel ezelőtt el akarták adni a magyar egészségbiztosítási rendszert. Szinte olyan régen volt, hogy nem is emlékszünk rá, annyi minden történt, pedig csak egy éve volt. Részvénytársaságokká akarták őket alakítani, tőzsdére akarták vinni. Hol lenne ma a magyar egészségügyi rendszer pénze, ha a tőzsdére engedtük volna vinni egy évvel ezelőtt? De nem volt jelentkező. Nem a kormány szándékán múlott, félreértés ne essék, mert még a népszavazás előtt sebtében, ugye, nyélbe akarták ezt ütni. Azért nem tették meg, mert nem volt jelentkező. Miért nem volt jelentkező? Mert a Fidesz világosan kiállt, és azt mondta: akárki is veszi meg, ha a választásokon bizalmat kapunk, vissza fogjuk venni. Tehát ne vegyék meg se a földet, se a vizet, se az egyetemeinket, mert vissza fogjuk venni.
Nos, tisztelt Hölgyeim és Uraim!
Végezetül. Igaz, hogy új választást a mostani kormánykoalíció nem kockáztatott meg, de a már korábban kitűzött június hetedikei európai parlamenti választást mégiscsak meg kell tartani, és a mostani körülmények közepette ez a választás, akárhogy is nézzük, bizalmi szavazás lesz. Bizalmat vagy bizalmatlanságot fogunk szavazni annak a kormánynak, amely éppen most lépett hivatalba. Ha már nem engedték meg, hogy a parlamenten kívül egy általános választás keretében kapjon bizalmat a következő magyar kormány, ha a bizalmi szavazás helyszíne a konstruktív bizalmatlansági szavazás formájában a Parlament szűk ülésterme volt, akkor június 7-én a politika ismét kikerül az utcára, kikerül az emberek közé, és mód nyílik arra, hogy egy általános állampolgári bizalmat szavazzunk, vagy bizalmatlanságot jelentsünk be. A magyar emberek ugyanis június 7-én, bár európai parlamenti választásra készülünk, de akárhogy is forgatjuk, valójában a mostani, a most hivatalba lépett és minden korábbinál nagyobb megszorításokat bejelentett magyar kormányról fognak bizalmi szavazást tartani.
Emlékezzenek arra, hogy öt évvel ezelőtt kézzel-lábbal tiltakoztak az ilyen vélemények ellen az akkori szocialisták. Öt évvel ezelőtt, amikor azt mondtuk, hogy a választásnak belpolitikai következményei lesznek, akkor össztüzet zúdítottak ránk. Mi már akkor is egy új világról beszéltünk, ha emlékeznek rá, 2004-ben. Arról beszéltünk, hogy meg fognak szűnni azok a választóvonalak, amelyek a belügyeket elválasztják a külügyektől. Egy tágasabb európai térben kell érvényesíteni a magyar érdekeket. Megszűnik a klasszikus kül- és belpolitikai felosztás. Minden, ami az Unióban történik, velünk is történni fog, ki fog hatni az összes unióhoz tartozó országra. Akkor azt mondtuk, hogyha az emberek földcsuszamlásszerű győzelmet szavaznak meg a Fidesz számára, akkor annak azonnali belpolitikai következményei lesznek. Az azonnaliban tévedtünk. Nem azonnali, hanem néhány hét múlva bekövetkező következményei lettek: ugye, elcsapták a korábbi miniszterelnököt, és kerítettek egy újat, amely újról azt gondolták, hogy majd földbe tudja taposni a magyar jobboldalt. Mi már akkor is megmondtuk, hogy az új miniszterelnök nem a jobboldalt fogja szétrombolni, hanem az országot meg a saját pártját. Nem hittek nekünk, és lám-lám, ez bekövetkezett.
Szóval Tisztelt Hölgyeim és Uraim!
Június 7-én bizalmi szavazás lesz. Az emberek egy nagyon egyszerű mondatot mondhatnak el az ország hatalmat gyakorló vezetőinek: elég volt. Valóban elég volt, és én csak azt tudom mondani mindannyiuknak, ha elég volt, akkor szavazzanak. Jöjjenek el, legyenek ott, és szavazzanak június 7-én!
Köszönöm a megtisztelő figyelmüket.


orbanviktor.hu
