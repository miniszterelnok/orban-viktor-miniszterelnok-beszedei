Új egyezség a lakótelepen élőkkel
2008.07.3.

            Beszéd az "Új Egyezség és a lakótelepek" című minikonferencián, Budapesten.
        

Jó napot kívánok! Tisztelettel köszöntök mindenkit!
Orbán Viktor vagyok. Ezt Önök is tudhatnák, ha látnának engem, de a kamerák miatt nem látnak, ezért kérem, így becsületszóra higgyék el, hogy én volnék.
A nyár inkább a szabadságot szokta indokolni, nem pedig a szakmai tanácskozásokat. Azonban mindannyian érezzük, hogy Magyarország ma egy olyan helyzetben van, amelyet egy fenntarthatatlan állapotként írhatunk le. Mindannyian érezzük, hogy nincs idő, nincs elvesztegetni való idő. Ráadásul a baljós fejlemények a magyar és a világgazdaság irányából egyre sebesebben érkeznek az irányunkba. Ezek nem hajlandók várni, hiába is szeretnénk szabadságra menni vagy vakációzni. Ezért indokolt volt, hogy a lakótelepen élők jövőjével foglalkozó konferencia egy olyan időpontban kerüljön sorra, amikor bizony a hosszú távú megoldások mellett – talán most azokat is megelőzve – néhány rövid távú, azonnali válságkezelő intézkedésre is szükség van, ha nem akarjuk, hogy a lakótelepen élők egy tekintélyes része létfenntartás szempontjából lehetetlen helyzetbe sodródjék.
Mielőtt azonban az azonnali teendőkről beszélnék, engedjék meg, hogy röviden elmondjam, mi az a néhány gondolat, amely keretbe foglalja a Fidesz lakótelepekkel kapcsolatos politikai és szakmai nézeteit. Az erre vonatkozó iránytű megtalálható az „Erős Magyarország” címet viselő programban, amelyet Navracsics Tibor frakcióvezető úr irányításával állítottak össze a szakértőink, és fogadtuk el az elmúlt év végén. Most egy kicsit az ott szereplő néhány mondat mögé szeretnék majd menni, hogy azt a politikai, néhány politikai meggyőződést és tételt fogalmazzam meg, ami az alapját adja a lakótelepen élőkkel kapcsolatos politikánknak.
Javaslom mindenkinek, idézzük föl, hogy a rendszerváltás utáni években hosszú időn keresztül szinte mást sem lehetett hallani a panelházakkal és a lakótelepekkel kapcsolatban, minthogy ezeknek nincsen jövőjük. Tíz, húsz, vagy harminc év múlva úgy is el fognak tűnni, lakhatatlanná fognak válni, úgyis csak átmeneti megoldásként jöttek létre, felújításukra nincsen pénz, nincsen technológia, vagy ha mégis volna, akkor az inkább gazdaságtalan. Szóval a legtöbb megnyilatkozás, ha rendszerváltás óta eltelt tizennyolc-húsz évet nézzük, leginkább arról szólt, hogy a lakótelepeknek igazából nincsen jövője. És miután ez egy ilyen közfelfogássá merevedett a magyar politikában, ezért nyugodtan elmondhatjuk, hogy a polgári kormányzás négy évét elszámítva, ahol azért fontos dolgok történtek, lényegében nem is történt semmi, amely a lakótelepet, mint a jövő egyik életformáját gondolta volna el, és kezelte volna. Ezért aztán joggal alakult ki a lakótelepen élők világában ma egy olyan hangulat, amelyben úgy érzik, és azt hiszem joggal, hogy az állam hátat fordított nekik. 
Önhibájukon kívül hátrányos helyzetbe kerültek, és különlegesen kiszolgáltatottá váltak, különösen most, a megállíthatatlanul emelkedő energiaárak idején.
Ezért szerintem a Fidesznek azzal a kérdéssel kell foglalkoznia, hogy szerintünk milyen jövője van, milyen jövője lehet azoknak az embereknek és családoknak, akik ma lakótelepeken élnek. Mik azok az azonnali megoldások, amelyekkel a jelenlegi bajokon, válsághelyzeten segíteni lehet, és milyen távlati lehetőségeket látunk a lakótelepek számára. Ugyanis nyilvánvaló, hogy akiket Önök képviselnek, vagyis olyan választókerületek meg politikai körzetek, ahol lakótelepen élő emberek élnek, tehát az Önök számára nyilván egyértelmű, hogy akik lakótelepen élnek, egyáltalán nem gondolják úgy, hogy nekik ne volna jövőjük. Tehát ha a Fidesz foglalkozni akar ezzel a kérdéssel, akkor nem is a lakótelepek, hanem a lakótelepen élő emberek és családok jövőjével érdemes foglalkoznia, és azt a célt érdemes maga elé kitűzni, hogy megtaláljuk a lakótelepen élők jövője felé vezető utat.
Hogy ezt megtaláljuk, egy rövid gondolat erejéig ugorjunk vissza az időben, és idézzük fel, hogy azért a lakótelepek gondolata, építése, létrehozása nemcsak, sőt eleinte nem kényszermegoldás volt Európában. Ha valaki fellapozza az építészet történetét vagy a történelem ezen fejezeteit, akkor láthatja, hogy az alapgondolat, hogy lakótelepen élni a XX. századi, úgynevezett modernizáció terméke. Amit nem elsősorban Keleten, hanem inkább Nyugaton fogalmaztak meg, és az értelmiségiek tekintélyes része támogatta, üdvözölte, talán még lelkesedett is érte, mert úgy gondolta, hogy ez lehet a jövő életformája. Most lehet szeretni, vagy nem szeretni ezt az építészeti stílust, ami akkor kialakult, de kétségtelenül igaz, hogy ennek az ideának nagyon világos tartalma volt. Az idea lényegét úgy lehet megfogalmazni, hogy város a városban. Az eredeti nyugati gondolat az volt, hogy egy egész élhető és önálló várost építenek fel, ahonnan ha az emberek nem akarnak, nem is kell kimozdulniuk. Azért nem kell kimozdulniuk, mert teljes életet élhetnek. Tehát valaha a lakótelepek megépítése a teljes élet ideálját jelentette Nyugat-Európában. Együtt élhetnek különböző generációk, van zöld, a legmodernebb szolgáltatások elérhetők, sportpályákat lehet találni, a bankfióktól kezdve a postáig minden elérhető. Ha valaki a totemállatként elhíresült, Marseilleben látható, első ilyen nagy épületet megnézi, ugye az egy nagy, tizenkét emeletes épület, és igen vékony lábakon áll, akkor megérezheti, ha ott szembeáll ezzel az épülettel, mi is volt az eredeti idea. Ott a játszótér, a sportpálya, meg az úszómedence. Ami jár egy ilyen lakótelephez, az mind a nagy épület tetején helyezkedik el. Az egész épület azt a benyomást kelti, hogy ez nem egy letűnt dolog, nem egy kényszermegoldás, hanem ez a jövő életformája, a jövő egyik modern életformája lehet majd. Ez volt az idea. Amikor a lakótelepekről, múltról és jövőről gondolkodunk, talán nem árt, ha a fejünkben van a saját magunk öntudatát is megerősítendő ez a gondolat.
Az is igaz, hogy a II. világháború után Európa számos országában a lakótelepi épületek megépítése azonban társadalmi kényszerré vált. Nem építészeti, nem esztétikai kérdés volt, hanem társadalmi kérdés. Akarjuk-e, hogy az embereknek tömegesen fedél kerüljön a fejük fölé. És miután Európa legtöbb országában ezt akarták, igen helyesen, ezért megépültek Keleten is, meg Nyugaton is a lakótelepek. Indiában például nem épültek meg, ezért milliószám laknak emberek mind a mai napig az út mellett mindenfajta szükséglakásokban, vagy anélkül. Aztán azt sem érdemes elfelejtünk, hogy valójában amikor Magyarországon először jelentek meg a lakótelepek, akkor az abban elérhető kényelmi fok jóval magasabb volt, mint ahonnan az ember érkezett. Fürdőszoba volt benne, folyó víz, miegyebek. Én amikor például lakótelepi lakásba költöztem valamikor – hogy is volt az – ’77 tájékán, akkor egy olyan falusi házból költöztem a Vorosilovgrád lakótelep egyik remek épületének negyedik emeletére, ahol például volt víz meg fürdőszoba, és lehetett a kádba ülve olvasni, hogy csak egyet említsek az értelmiségi luxusok közül. Ezek mind hozzátartoznak a lakótelepek történetéhez, és hozzátartoznak ahhoz a történethez, ami nélkül szerintem nem tudjuk megválaszolni azt sem, hogyan is képzeljük el a lakótelepen élők jövőjét.
Tisztelt Hölgyeim és Uraim!
Azt gondolom tehát, hogy különösen Keleten – Nyugatot most hagyjuk; a mai tanácskozás szempontjából a nyugati világ lakótelep-problémája talán nem játszik kiemelt szerepet, megvan nekünk a magunk baja, tehát most azzal ne foglalkozzunk – a mai lakótelepeink valahogy ezt a félbehagyottság érzését keltik. Fedél van az ember feje fölött, de a teljes élet nem érhető el. Valamifajta félbehagyottság-érzést kelt: lakni lehet benne, de az élet számos funkciójához szükséges feltételek bizony nem találhatók meg. Elég ritka az a lakótelep Magyarországon, amelyik saját uszodával, sportpályával, orvosi rendelővel, postával, mozival és közösségi terekkel rendelkezik, pedig ez kellene a teljes élethez.
Tisztelt Hölgyeim és Uraim!
A lakótelepen élőknek a lakótelep az otthonuk. Éppen úgy, ahogy a falun élő embereknek meg a falu. Márpedig ha valaki a saját maga által választott lakókörnyezetében, ami az otthona, nem talál meg mindent, ami az élet normális viteléhez szükséges, akkor életminőség tekintetében nem tud teljes életet élni. Nem különös fintora-e a sorsnak, hogy ma a kistelepüléseken élők ugyanazzal a problémával küzdenek, mint a lakótelepen élők? Hogy a teljes élet lehetősége vagy nincs meg, vagy ha megvolt, azt a kormányzat lassan felszámolja? Hiszen a kistelepülésen sincsen már posta, ott is felszámolják a vasutat, onnan is eltűnik az iskola, tehát lassacskán, bár merőben különböző geográfiai, esztétikai formát mutat egy kistelepülés és egy lakótelep, az ott élő emberek lassacskán hasonlítani kezdenek egymáshoz abban, hogy mindegyikük úgy érzi, hogy a teljes – XXI. században elvárható – európai élethez szükséges feltételek nemcsak nincsenek meg, hanem ha meg is voltak, inkább elkopnak, elhasználódnak és elpárolognak.
Meggyőződésem, hogy ez az a szempont, ahonnan nekünk érdemes a lakótelepeken élőkkel kapcsolatos politikánkat megfogalmazni. Vagyis nagyon egyszerűen azt javaslom, hogy azt a politikai vagy társadalmi célt fogalmazzuk meg, hogy a Fidesz abban szeretne közreműködni, abban szeretne segíteni a lakótelepen élőknek, hogy tágabb értelemben vett otthonukban, magán a lakótelepen teljes életet lehessen élni. Önök bizonyára tudják, hiszen mindannyian foglalkozunk közéleti kérdésekkel, hogy Magyarország az elhibázott kormányzati politika miatt meglehetősen nehéz helyzetbe került. Mindannyian tudjuk, hogy egy új politikára, valami másra van szükség, mint amely mentén ma zuhan és sodródik az ország. Ezt mi a Fideszben Új Egyezség politikájának szoktuk nevezni. Egy olyan megállapodásról beszélünk, amellyel sikerül közösen irányt szabni az országnak. Nem fogadjuk el a kormányzatnak azt a helyzetértékelését, hogy már látszik a fény az alagút végén, mert a baj az, hogy alagút sincsen, és nem alagútban vagyunk, hanem gödörben. És ez nagy különbség, kedves Barátaim! Ebből a gödörből csak együttes erővel tudunk kijutni. Ahhoz, hogy ilyen együttes erő pedig megszülessen, ahhoz megállapodásokra, új egyezségre van szükségünk. Egy ilyen új egyezséget éppúgy meg kell kötni a kistelepülésen élőkkel, mint ahogyan a Fidesz meg szeretné ezt kötni a lakótelepen élő emberekkel is a teljes élet feltételeinek megteremtése érdekében. Meggyőződésem, hogy egy ország addig nem lehet sikeres, amíg nagy számban élnek benne olyan emberek és családok, akik különféle hátrányokat szenvednek el pusztán azért, mert ilyen vagy olyan jellegű lakókörnyezetben élnek
De meg tudjuk-e fogalmazni a politika nyelvén, hogy mi is kell a teljes élethez? Mikor érezzük az otthonunkat olyannak, amely a teljes élet lehetőségét adja a számunkra? Én három alapvető dolgot sorolok ide. Az első a létbiztonság, a második az egészség, a harmadik pedig a kultúra. A létbiztonsághoz, amit nyújtani kell a lakókörnyezetnek, ahol lakunk, sorolom a megélhetést, a lakásfenntartást, a háztartás helyzetét, a közbiztonságot, a megfelelő közlekedést, és most már sajnos az áremelkedések miatt idesoroljuk az élelmiszerellátást is. Az egészséghez, az egészséges élethez soroljuk a rendelőket, a gyógyszertárakat, a nélkülözhetetlen sportolási lehetőségeket, a játszótereket és a zöld felületeket. A kultúrához soroljuk az iskolát, a tanulási lehetőséget, a színházat, a mozit, a koncerttermeket, a közösségi tereket, amelyek kellenek ahhoz, hogy az emberek találkozhassanak egymással, kikapcsolódhassanak, és pihenhessenek. Ezt várjuk tehát, hogy az ország bármely pontján is élünk; faluban, városban vagy éppen lakótelepen, a létbiztonság, az egészség és a kultúra feltételeit a lakóhelyünk megadja a számunkra.
Tisztelt Hölgyeim és Uraim!
Szerintem ez a jövő útja. Arról érdemes beszélnünk ezen a tanácskozáson, hogyan juthatunk el ehhez a célhoz. Remélem, a szakmai előadások közelebb visznek majd ehhez a célhoz bennünket. Azonban, kedves Barátaim, a dolog úgy áll, hogy miközben ezekről a távlatosabb közép- és hosszú távú kérdésekről beszélünk, vannak itt előttünk rövid távú, azonnali megoldást sürgető bajaink is. Hiszen a lakótelepen élők legsúlyosabb gondját, napi mizériáját, bajt, nyugtalanságot okozó legsúlyosabb gondját ma én abban látom, hogy a lakótelepi háztartások különlegesen kiszolgáltatott helyzetbe kerültek a világpiacon tapasztalható, és már Magyarországot is megtámadó áremelkedési hullámok miatt. Az egyre drasztikusabb élelmiszer-, de különösen energiaáremelések ma az első számú problémájává, azonnali megoldást sürgető bajává váltak a lakótelepen élő családoknak. Nyugodtan mondjuk ki, hogy a lakótelepen élőket egész Európában egy halmozottan hátrányos helyzet sújtja az energiaválság miatt. Itt azonban, szemben a kormányzó pártokkal, a Fidesz parlamenti frakciója nem a kifogásokat keresi, nem azt akarja megmagyarázni az embereknek, hogy mit miért nem lehet megtenni, nem arra bíztatjuk őket, hogy tárják szét a kezüket, és mondják azt, hogy hát úgy sem lehet mit tenni. Vagy ne széttárják a kezüket, hanem ejtsék az ölükbe: itt tennivaló nincsen, ilyen a világ-, ilyen a piacgazdaság, ilyen a globalizmus. És sorolhatnám azokat a remek meglátásokat, amelyekkel a kormánypártok szórakoztatják az egyébként a rezsiszámlájuk kifizetésével küszködő családokat.
Ahelyett, hogy ezt a magatartást engednénk elharapódzni, a Fidesznek az a dolga, hogy reális javaslatokat tegyen le az asztalra. Tegnapi nap során egy három pontból álló kezdeményezést már elindítottunk az áremelkedések ellen, amelynek egyik pontja a távfűtés áfájának 20 százalékról 5 százalékra történő csökkentése. Talán ez a lakótelepen élőket érinti a legsúlyosabban, a számukra nyújtja a legkedvezőbb pénzügyi következményeket, ugyanis a számításaink szerint egy átlagos lakótelepi lakás esetében, ha a távfűtés áfáját 20 százalékról 5 százalékra sikerülni csökkenteni, abban az esetben havonta mintegy négy – négy és fél ezer forinttal kellene kevesebben fizetni a fűtésért, ami a lakótelepen élő családok számára rendkívül fontos dolog. Ez komoly összeg. Négy-ötezer forint előteremtése a lakótelepen élők számára, sőt nemcsak lakótelepen élők, de sok százezer magyar család számára egyre kínzóbb és nehezebb problémává válik. Tehát lehet, hogy a politikusok fülében négy-ötezer forint havi rezsiszámla-különbség nem tűnik soknak, de a valóságos életben, a valóságos magyar családok esetében, a valóságos lakótelepeken ez bizony egy komoly probléma.
Ezért minden lehetőséget meg kell ragadni, amelyre kormányzati eszköz kínálkozik, annak érdekében, hogy az áremelkedéseket fékezni, ütemüket lassítani tudjuk. Ráadásul ennek a javaslatnak, úgy gondolom, hogy szemben sok fideszes javaslat sorsával, amit az elmúlt három évben láthattunk, most komoly esélye van az elfogadásra. Hiszen semmilyen épelméjű érv nem szól a javaslat ellen, nincs olyan politikai, szakmai vagy gazdasági érv, amely arra kellene, hogy sarkalná a kormányt vagy a kormánykoalíciót, hogy ezt a három pontból álló, áremelkedések elleni kezdeményezést, benne a távfűtés áfájának csökkentését miért ne kellene, miért ne lehetne támogatni.
Tisztelt Hölgyeim és Uraim!
Visszatérve az új egyezség kérdéséhez nyugodtan mondhatjuk, hogy az állam, amióta a lakótelepek állnak, folyamatosan visszaél helyzetével. Azzal a helyzettel, hogy szinte teljesen önálló településeket hozott létre, jóformán infrastruktúra nélkül vagy nagyon gyakran hiányos infrastruktúrával. Az állam tulajdonképpen annak idején egyezséget kötött a lakótelepre költöző emberekkel. Én is így kerültem egy lakótelepre; azt ígérte az állam, azt ígérte a családunknak, hogy helyben elérhető szolgáltatások lesznek, a tömegközlekedést fejleszteni fogja, iskolát, óvodát, általában a gyerekneveléshez szükséges közintézményeket hoz létre és tart fenn. Azonban ennek lassacskán már a nyomait sem látjuk. Nyugodtan mondjuk ki, hogy az az egyezség, amely az állam és a családok között annak idején fennállt, amikor a családok beköltöztek a lakótelepekre, az az egyezség lényegében megbomlott, felbomlott, felborult, megszűnt. Mondhatjuk, hogy az állam egyoldalúan felmondta ezt az egyezséget. Szerintem a feladat az, hogy az állam ismét egyezséget, egy új egyezséget kínáljon a lakótelepen élő családoknak, és az új egyezség segítségével a régi egyezséget helyre tudjuk állítani.
Mi azt kérjük a lakótelepen élő családoktól, hogy ne egyszerűen csak a Fidesz lakótelepen élőkre vonatkozó politikáját támogassák, ennél sokkal többet kérünk tőlük. Azt kérjük, hogy kössünk egy olyan megállapodást, amellyel támogatják a Fidesz általános gazdaságpolitikáját, amelynek az a lényege, hogy a jövőben nem külföldről felvett hitelekre építjük az ország jövőjét, a gazdasági növekedést, hanem a saját erőfeszítésünkre, munkánkra és a saját gazdaságunk növekedésére, vagyis tíz év alatt létrehozunk egymillió új munkahelyet, és a gazdasági növekedést a mainál egy nagyságrenddel, másfél nagyságrenddel magasabb szintre fogjuk emelni. Ennek a gazdaságpolitikának a támogatását kérjük. Mert ha ezt sikerül megvalósítanunk, akkor már az első években lehetőség nyílik arra, hogy a megállapodásban szereplő, az államot terhelő kötelezettségeket teljesíteni tudjuk. Vagyis a lakótelepeket ismét olyanná tegyük, mert egyesek azért régen olyanok voltak, amelyek a teljes élet lehetőségét nyújtják, és amelyeket anélkül építettek meg, hogy gondoltak volna a teljes élet kérdésére, azokat pedig felszereljük azokkal az intézményekkel, azokkal a beruházásokkal, azokkal a teljes élethez szükséges állami szolgáltatásokkal, amelyek ma oly fájóan hiányoznak.
Röviden, egy mondatban összefoglalva tehát azt mondanám, hogy a Fidesznek szerintem az lehet a célja, hogy partnerséget ajánljon, új egyezséget kössön a lakótelepi életforma megújításáról a lakótelepen élőkkel, hogy legyenek javaslataink a lakótelepen élők lakótelepi életformájának megújítására. Meggyőződésem, ha Ti, ha Önök ezt a munkát jól csináljátok, akkor a lakótelepen élők ebben az egyezségben szívesen fognak részt venni. És akkor egy olyan jelentős politikai támogatást kaphatunk, amely megteremti a lehetőségét annak, hogy egy sikeres gazdaságpolitika eredményeképpen megszülessenek a lakótelepeken azok a közösségi terek is, amelyek annyira hiányoznak.
 
Én azért is hiszek abban, hogy erre van komoly esély, mert az én gyermekkori, vagy ilyen fiatalkori emlékeim között ott vannak azok, elsősorban azok az asszonyok, akik a lakótelepi lakásaikat is állandóan rendben és karbantartották, csinosítani próbálták, sőt még a lakótelep blokkházain kívüli közösségi tereket is időnként, talán a faluról hozott ösztöneiknek engedve próbálták rendben tartani, szépítgették, igazgatták. Meggyőződésem tehát, hogy az efféle esztétikai és közösségi igények a lakótelepen éppúgy ott vannak, mint a kevésbé modern életközösségekben. Ezért szerintem megvan az alapja annak, hogy reménykedjünk a lakótelepen élők és a Fidesz között létrejövő új egyezség sikerében, amellyel, még egyszer mondom, az országot a gödörből ki tudjuk húzni, a magyar gazdaságot meg tudjuk újítani, és a lakótelepi életforma is új utakat, új formákat találhat a maga számára. És akkor nem lesz olyan messze az a Magyarország sem, ahol az egyes lakótelepeknek sajátos arculatuk lesz, és eljön az a pillanat, amikor a lakótelepeinkre még büszkék is lehetünk Magyarországon.
Köszönöm szépen a figyelmet!

orbanviktor.hu
