Új irány Magyarország! Új irány magyarok!
2009.03.6.

            Orbán Viktor országértékelő beszéde Budapesten.
        


Jó napot kívánok, tisztelt Hölgyeim és Uraim!
Először is engedjék  meg, hogy – ahogy Martonyi János az előbb számba vette – immáron  tizenegyedszer megköszönjem a Magyar Polgári Együttműködés Egyesületnek,  annak mindenkori elnökének, hogy megadták nekem azt a lehetőséget a  meghívással, hogy itt ismét együtt szembesüljünk hazánk állapotával.  Köszönetemet és elismerésemet szeretném kifejezni az Egyesületnek az  állhatatosságért és a kitartásért, amellyel újra és újra összehív  bennünket. Engedjék meg, hogy én is külön köszöntsem a Mádl házaspárt:  mindig is megtisztelő és bátorító volt számomra a jelenlétük. Köszönöm,  hogy itt vannak!
Tisztelt Hölgyeim és Uraim! Kedves Barátaim!
Az  előbb Martonyi János felidézte 1989. június 16-ának egy pillanatát.  Akkor ott a beszédeket ellenőrző bizottság biztatására a mondandómat öt  percbe kellett összesűrítenem. Sajnáltam ezt, talán szerénytelenül, de  azzal vigasztalódtam, hogy Churchill fultoni beszéde is csak nyolc perc  volt… Ma azonban több idő áll rendelkezésemre. Arra szeretném biztatni  Önöket, hogy hosszú délutánra készüljenek; sok mondanivalóm van. Az  ország állapota is indokolja ezt. Persze nem szeretnék abba a helyzetbe  kerülni, mint az a történetbeli lelkész, aki miután hosszan beszélt, az  istentiszteleten lévő gyermek megrángatta édesapjának a kabátját, s  megkérdezte, mikor fejezi már be a bácsi. Az apa csak annyit mondott:  fiam, már befejezte, csak nem tudja abbahagyni.
Nos, tisztelt  Hölgyeim és Uraim!
Bizonyára emlékeznek rá, hogy tavaly elmeséltem  Önöknek, hogy miközben írtam a beszédet, odahaza a rádiót hallgattam, és  ott előre bemondták, hogy miről fogok majd beszélni. Az is előfordult  már itt az országértékelők hányattatott történetében, hogy a Magyar  Szocialista Párt feladta a rendelést, mint valami étteremben a pincérnek  vagy a prímásnak szokás, hogy miről kellene beszélnem. Azt hittem, hogy  a képtelenségeket már nem lehet tovább fokozni. És tessék, idén már meg  is írták a szöveget. Megírtak egy szöveget, hogy saját beszédem gyanánt  azt olvassam fel. Nem tudom, érzik-e, ahogy az időutazás keltette  légáram borzolja a frizurájukat. Vagy ha nem a frizurájukat, akkor  inkább az idegeiket. Mégiscsak idegesítő dolog, hogy valaki elfelejti,  hogy húsz évvel ezelőtt volt egy rendszerváltás. Elfelejti, hogy ma már  nem az egypártrendszer szocializmusában élünk, amikor még meg lehetett  valakinek mondani, miről és mit mondjon. Az a kisebbik baj, tisztelt  Hölgyeim és Uraim, hogy elvétették az évszámot, sőt az évtizedet. A  nagyobbik baj az, hogy mindezt egy kormányzópárt teszi. Még nagyobb baj,  hogy hét éve ezt teszi. Kormányzás helyett az ellenzéket támadja, az  ellenzékkel foglalkozik. Nem csoda, hogy ide jutottunk. Kellő  tisztelettel csak azt tanácsolhatjuk a szocialista barátainknak, hogy  ideje lenne, hogy ne az ellenzékkel, hanem végre az ország gondjaival  foglalkozzanak.

Egy korszakos változás tanúi vagyunk
Tisztelt  Hölgyeim és Uraim!
Bármerre fordítjuk fejünket, mindenhonnan a  válság hírei ömlenek ránk. Néha szemléletes módon írják le mindazt, ami  történik a világban. A napokban egy nagy bank belső elemzése került a  kezembe, amely nagyjából a következőképpen írta le a helyzetet. A  robotpilóta leállt, hiába nyomkodja a pilóta az újraindító gombot; az  irányító központtal megszakadt a kapcsolat, az iránytű megbolondult, a  rendszer lefagyott. Így fagyott le a világgazdaság rendszere. Az  újraindítás rutinja nem működik – újra kell írni a szoftvereket. Az  elemzések szerte a világban nagyjából erre a kaptafára készülnek: a  vezénylési, irányítási rendszer meghibásodásáról szólnak.
Nekem  azonban így, ilyen egyszerűen, gyanús ez a válsághistória. Nem tudok  szabadulni attól a gondolattól, hogy talán másról lehet itt szó. Talán  nem az irányító rendszerrel, sokkal inkább a hajtóművel lehet a baj. Nem  tudok szabadulni attól a gondolattól, hogy hiába születik a válságok  elemzésének lassan már könyvtárnyi irodalma, mégis mintha a lényegről  nem esne szó. Mintha a legszembetűnőbb igazságot kerülnék a viták.  Nevezetesen, hogy a válságnál egy mélyebb és fontosabb dolog megy végbe,  amelynek a válság csak a felszíne. Egy változás, egy korszakos változás  tanúi vagyunk. Az a meggyőződés alakult ki bennem az elmúlt hónapokban,  hogy a válság valójában egy korszakos változás látványos, kellemetlen  és kétségkívül gyötrő kísérőjelensége. Úgy látom, inkább arról van szó,  hogy lezárult a világban egy nyolcvanéves, Közép-Európa történetében  pedig egy húszéves korszak. Természetesen nem könnyű kiszakítani  magunkat a válságbeszámolók, a válságtudósítások bűvköréből. Komoly  erőfeszítést, szellemi erőfeszítést igényel a válság és a változás  közötti lényegi különbség megragadása és leírása.
Kedves Barátaim!
Ha  egy írógép elromlik, az válság. A munka csak akkor folytatható, ha így  vagy úgy kezeljük a bajt. Jön a szerelő, megjavítja, és mi folytathatjuk  ugyanazt a munkát és ugyanúgy folytathatjuk, mint korábban. Ettől  eltérő, más, lényegileg különböző helyzet az, ha azért áll le a munkánk,  mert az élet új feladatokat állít elénk, mint a szövegszerkesztés, a  táblázatkezelés, adatbázisok létrehozása. Ezekre a legjobb írógép sem  képes. Épeszű ember ilyenkor nem is kezd írógépszerelőket hívni. Ugyanis  írógépből semmilyen eszközzel sem lehet számítógépet fabrikálni, amire  ilyenkor szükségünk volna. Ilyenkor az épeszű ember nem a részleteken  változtat, hanem az egészen. Alapjaiban új megoldásokat keres,  alapvetően új megoldásokhoz nyúl. Ha az új kihívásokra választ akarunk  adni, akkor nem az írógép válságát kell kezelni, hanem egy új gépet kell  alkotni. A mi példánk esetében ez egy számítógép. Vagyis immáron a  lényeg maga a változás és az újítás.
Tisztelt Hölgyeim és Uraim! 
A  nagy, történelmi alapokat is átrendező változások általában akkor  következnek be az életben, amikor egy egész régi szisztéma saját  lényegénél fogva vall kudarcot, vagy mert eleve hibás volt –  rendszerhibás –, vagy mert idejétmúlttá vált. Hogy a világban most zajló  megújulás esetében a két ok közül melyik volt az igazi, melyik  indította be, vagy egyszerre mindkét forrásból táplálkozott-e, nos, ezt  nehéz megmondani. Talán akkor járunk legközelebb az igazsághoz, ha azt  mondjuk, hogy a most lehanyatló gazdasági rendszer egész egyszerűen  kinőtte, szétfeszítette saját kereteit, saját eszközeit, saját  alapvetését és ezért vált működésképtelenné.

A pénz  túltermelése
Tisztelt Hölgyeim és Uraim!
Naponta  bukkannak fel a bajok súlyosságának érzékeltetésére az 1929-33-as  világválság képei. Valóban vannak kísérteties hasonlóságok. De a lényeg,  éppen a lényeg különbözik: akkor a válságot az áruk túltermelése  okozta. Emlékezhetnek rá, mindenki fel tudja idézni a képeket: tengerbe  öntött tej, kávé- vagy éppen búzaszállítmányok, mert az embereknek nem  volt elég pénzük, hogy megvásárolják azokat. A mai világválságot azonban  nem az áruk túltermelése okozta. Azt kell mondanom, hogy inkább a pénz  túltermelése. Igen, a pénznek lehet túltermelése. Most nem arra  gondolok, hogy túlságosan buzgók és szorgalmasak voltak a nyomdagépek,  és a kelleténél több valutát nyomtak. Arról van szó, hogy a világ egy  olyan pénzügyi rendszert épített fel, amely egyre több hitelt teremtett –  valóságos fedezet nélkül. Ez valójában pénz, és így az egész világ  pénzügyi rendszere egyre jobban elszakadt a valóságtól.
Képzeljék  el, hogy a világ teljes jövedelmét tízszeresen meghaladta a banki és  tőzsdei ügyletek, buborékok összege. Ezek mögött nem volt, mert ilyen  összegben, ilyen mértékben nem is lehetett fedezet. Nem lehetett igazi  vagyon, áru vagy gazdasági erő. Most ez a buborék pattant el. Ez omlik  most össze a szemünk láttára kártyavárként. Ezért gondolom azt, hogy  szükségszerű, hogy a világ megújuljon, ezért nem elegendő csak a  szoftvereket újraírni, új hajtóműre, sőt meglehet, hogy új hajótestre is  szükségünk lesz. A változás megkezdődött. Nekünk, magyaroknak érdemes  meglátnunk a változás fájdalmain túl a változás kínálta esélyeket is.
Egy  alapvetően megváltozó világban mindenkinek esélye nyílik jobb helyzetet  teremteni, mint amilyent korábban birtokolt. Egy új, egy másfajta  versenyben a régi versenyben, a régi szabályok és régi feltételek között  lemaradottaknak is lehet több esélyük. Ez okot ad arra, minden  nyavalyánk közepette is, hogy a reményre összpontosítsunk, már hogyha  idejében észbe kapunk, és méltóztatunk szembenézni a valóságos  helyzettel. Akkor megláthatjuk a válság kínálta remény lehetőségét is.  Persze a kockázat is nagy. Ha kimaradunk a változásokból, és a  világgazdaság újra megindul, előfordulhat, hogy a világgazdaság újra  meginduló szerelvényéhez nem tudjuk odakapcsolni Magyarország vasúti  kocsiját.

Új világ születik
Tisztelt  Hölgyeim és Uraim!
A változás, amiről beszélek, mélyebb és szélesebb  lesz, mint azt a világban általában gondolni szokás. Önök is  emlékezhetnek talán arra, hogy valamikor a hetvenes és a nyolcvanas  években körbeutazták a világot olyan szenzációs mendemondák, hogy fontos  emberek, akik gyógyíthatatlan betegségekben szenvednek, hibernáltatják  magukat abban a reménykedve, hogy amikor majd húsz-harminc év múlva  felkeltik őket, akkor már lesz orvosság a ma még gyógyíthatatlannak  gondolt betegségükre. Nehezen hihető, hogy ilyesmi a valóságban  megtörtént volna vagy megtörténne. De mégis képzeljük el egy pillanatra,  hogy valaki 2000-ben hibernáltatta magát. Ha 2020-ban fogják  felkelteni, azt hiszem, aligha ismer majd rá az akkori világra. Akinek  van szeme a látásra, és van füle a hallásra, s aki ráadásul nem zárja be  az elméjét az eddig ismeretlen világgazdasági történések előtt,  ráébredhet: ma már nem az a hír, hogy válság van. A hír az, hogy a világ  változáson megy keresztül. A hír az, hogy egy új világ születik.  Ugyanis a válság és a válsággal folytatott küzdelem felszínre hozta, és  felgyorsította a mélyben már jó ideje zajló folyamatokat. A jelek olyan  egyértelműek, hogy nem lehet nem észrevenni őket.
Néhány éven  belül egészen más világban fogunk élni. A megújulás át fogja rajzolni a  politikai, a gazdasági, de még az is előfordulhat, hogy a földrajzi  térképeket is. Másképpen működik majd a gazdasági rendszer. Sőt, a  leharcolt és elfáradt kapitalizmus szó helyett könnyen lehet, hogy még a  neve is más lesz. Másképpen működik majd a pénzügyi rendszer. Meg fog  változni a bankok szerepe. Felcserélődnek a világgazdasági szerepek.  Lezajlik a világ most zajló gazdasági újrafelosztása. Megváltozik  kontinensek és kultúrák egymáshoz való viszonya. Más kulcsfogalmakat  hallhatunk majd a közbeszédben a politika és a gazdaság nyelvében is. És  megváltoznak a világ hatalmi erőviszonyai is: a felemelkedő hatalmak  ugyanis a gazdasági növekedésükből, az iszonyatosan gyors gazdasági  növekedésükből származó dollármilliárdjaikat előbb vagy utóbb  átszivattyúzzák a védelmi és a katonai kiadások területére is. Tegnapi  rövidhír, de elárul valamit a jövőről, hogy bár Kínában a következő  évben mintegy hétszázalékos gazdasági növekedést várnak, mégis 2009-ben  15 százalékkal fogják növelni a katonai és a védelmi kiadásaikat.
Tisztelt  Hölgyeim és Uraim!
Természetesen, mint minden válságot, ezt is meg  lehetett volna előzni. A válság azért szélesedett ki, mert az államok  elengedték a bankok, a tőzsdék és pénzvilág kezeit, lemondtak a  pénzteremtés ellenőrzéséről, a pénz pedig kibújt nemzetállami kerete  közül, globális pénzpiaccá alakult, majd immáron állami ellenőrzés  nélkül féktelen pénzteremtésbe kezdett. Nehéz elhessegetnem Goethe  vészjósló megjegyzését, amit a papírpénz megjelenésekor vetett papírra,  valahogy így: „Ebből még nagy baj lesz, mert ami megtörténhet, az  meg is fog történni”.
Nos, tisztelt Hölgyeim és Uraim!
Ha  az államok nem mondanak le korábbi jogaikról, ha nem mondanak le a  beavatkozás lehetőségéről, akkor a válságot talán el lehetett volna  kerülni. Persze az is igaz, hogy ez egy régi vita. Helyes-e beavatkozni a  gazdaság, a piac működésébe? Szükséges-e ez és, ha igen, akkor milyen  mértékben? Eleinte persze nem tűnt szükségesnek. Mint ahogy a KRESZ  szabályainak megalkotása sem tűnt eleinte fontosnak. De ma már senki sem  hiheti, hogy a KRESZ szabályai nélkül ne zuhanna a közlekedés veszélyes  anarchiába. Amíg a piacgazdaságnak lassú, egyszerű és országhatárok  közé szorított szereplői voltak, addig senki sem igényelte a  szabályozást. Azonban a második világháború után történt valami meglepő.  Európa keleti felét és Ázsia jelentős részét is eluralta az az  esztelenül túlszabályozott gazdaság, amit szocialista tervgazdaságnak  neveztek. A piaccal szemben az állam mindenhatóságát hirdető eszmék  világkörüli hódító útra indultak: Latin-Amerikát és Afrikát is elérte a  fertőzés. Sőt, néha még Nyugat-Európa is lépést tévesztett, ami nem  meglepő, hiszen az egészet ők találták ki; tulajdonképpen egy nyugati  importról van szó.
A nyolcvanas évek végén azonban – talán  mindenkit meglepő gyorsasággal és látványossággal – az esztelenül  szabályozott gazdaság és társadalom gyorsan és látványosan összeomlott.  Összeomlott a Szovjetunióban, a KGST-ben, és az ázsiai országokban is  léket kapott. A Nyugat minderről azt gondolta, hogy ez a totális diadal.  Mindezt, a mi összeomlásunkat a szabadpiac teljes győzelmeként  értelmezte, és meghirdette a piac mindenhatóságára épülő új társadalmi  rendet. Valójában ész nélkül szabadjára engedték a kapitalizmust.  Ahogyan erről a most hivatalba lépett amerikai elnök nyilatkozott: a  rövidtávú üzleti érdekek felülírták a hosszú távú fejlődés szempontjait,  és a piac önszabályozó képessége valóban ennek már nem tudott megálljt  parancsolni.
Egyre többen mondták ki: a világ átesett a ló egyik  oldaláról a másik oldalára. Még Soros György is, akit a legkevésbé sem  lehet a bankrendszer, a pénzügyi spekulációk ellenségeként feltüntetni,  leírta, hogy a nemzetközi bankrendszerben nyilvántartott pénzösszegeknek  csak egy töredéke létezik valójában. Mások is, köztük jómagam is,  beszéltek és írtak arról, hogy változásra van szükség, hogy a piac  mindenhatóságának dogmáján túl kellene lépni. Új alapelvekre kell  helyezni a jövőt. Hogy a mindennapi életben nem működik a láthatatlan  kéz, amely fenntartaná a piaci és a társadalmi egyensúlyt. Ha működik  láthatatlan kéz vagy kezek Magyarországon, azok leginkább olyanok,  amelyek az emberek zsebéből varázsolják ki a nehezen megkeresett  forintjaikat.
Tisztelt Hölgyeim és Uraim!
Húsz évvel az  esztelenül túlszabályozott gazdaság és társadalom után szemünk láttára  omlik össze az ész nélkül szabadjára engedett piacgazdaság és társadalmi  berendezkedés. A tanulság világos. Egyik esztelenség bukása nem indok a  másik esztelenség felmagasztalására. El tudták volna Önök képzelni a  kapitalizmus korábbi korszakában azt, hogy a Rothschildok, mondjuk, úgy  adnak hitelt, hogy amögött nincs igazi fedezet? El tudták volna Önök  képzelni azt, hogy a Hitel szerzője, Széchenyi részt vett volna egy  olyan kormányban, amely nyakló nélkül vesz fel hiteleket, amit aztán  jóléti kiadásokra költenek, vagyis nincs fedezete, mert a felvett pénz,  hitel, egy huncut garast sem termel?

A józan ész  korszaka
Nos, tisztelt Hölgyeim és Uraim!
Talán, ami  most történik, elegendő, hogy a világ kijózanodjon. Kijózanodjon a  féktelenség imádatából, amely lassan már nemcsak a piacgazdaságot  jellemezte. Talán. A horizonton már megmozdult valami. Körvonalazódni  látszik a józan ész korszaka, amely a reményeim szerint ésszerű  arányokat, mértéktartást, a világ természetes rendjének és törvényeinek  elismerését hozza majd. Reményeim szerint mindaz, aminek most szenvedő  alanyai vagyunk, elvezet bennünket az eszét vesztett kapitalizmus  korszakából a józan piacgazdaság korszakába, ahol a piacokat ésszerűen  szabályozni kell.
Ebben bízhatunk. A világnak előbb vagy utóbb be  kell látnia: mégiscsak ésszerűbb dolog pénz és ideológia helyett az  embert állítani a középpontba, elsősorban az ember jó és rossz  tulajdonságaira figyelni. A világ végülis most már igazán beláthatná,  hogy minden az emberen múlik. Ha jól működik egy óra, egy autó, egy  piac, az csak azért működik jól, mert akik működtetik, jól működtetik.  Ez persze közhelynek és evidenciának is tűnhet. De gondoljunk a mostani  válságra! Rögtön megláthatjuk, hogy nem az. Jól érzékelhető ennek az  egyszerű gondolatnak a jelentősége, ha arra gondolnak, hogy nem a  bankrendszer, nem rejtélyes piaci törvényszerűségek, nem személytelen  piaci erők okozták a válságot, hanem konkrét bankárok, konkrét brókerek,  hitelezők, pénzügyi tanácsadók, hitelminősítők, nekik falazó  politikusok és szakértők, és persze a hitelt felvevők, akik fedezet  nélkül felvették, és el is költötték a nekik adott pénzt.
Valójában  nem elvont elméletek, nem elvont összefüggések, hanem konkrét emberek  és valóságos személyek hazudtak, csaltak. Ők éltek vissza a hatalmukkal,  és erre építették a saját személyes meggazdagodásukat. Vagyis, tisztelt  Hölgyeim és Uraim, a letűnő világ kudarcához is végső soron az emberi  tényező vezetett el bennünket. A régi vezetők a régi gondolatokkal és  beidegződésekkel, s a régi eszközökkel nem tudták fenntartani ezt a régi  világot. Ezért aztán most egyszerre szakadnak a nyakunkba a világ  pénzügyi, ökológiai, demográfiai és bizony morális problémái is. Ha Önök  az Egyesült Államokra vagy Franciaországra tekintenek, akkor láthatják,  hogy ezt az új világot új emberek fogják vezetni. Új emberek új  gondolatokkal és új eszközökkel fognak előállni. Ugyanis ők maguk is  mások: másfajta emberek, másféle vezetők. Ma a régi világ, vagyis az  esztelenség világának a végnapjait éljük. A rend, amit ismertünk,  széthullóban van; szétzilálta önmagát. A mi korunk az új világ  megszületésének korszaka is egyben, és érdemes berendezkednünk. Ez fogja  adni majd életünk természetes keretét a következő évtizedben.  Számunkra, akik már régóta vártuk a változást, mindez reményt jelent.  Nekünk erre a reményre és erre a lehetőségre kell összpontosítanunk.
Ne  felejtsék el, hogy a fékevesztett piac végnapjaira odáig fajultak a  dolgok, hogy az embereket következmények nélkül lehetett világméretekben  becsapni. Még mind a mai napig is milliók pénze tűnik el, válik  légneművé a válság következtében anélkül, hogy bárki ezért felelősséget  vállalna, vagy kárpótlást adna. Reményeink szerint a józanul  szabályozott piacgazdaságban, ebben az új korszakban már nem lehet  következmények nélkül becsapni a másikat, sem az üzleti életben, sem a  pénzügyekben, sem a politikában, mert rend lesz, és szabályok védik a  fizikai, anyagi, erkölcsi, kulturális biztonságot, a becsületes és  törvénytisztelő életvitelt.
Tisztelt Hölgyeim és Uraim!
Ahhoz  azonban, hogy idáig eljussunk, először úrrá kell lenni a legközvetlenebb  és legszorítóbb bajokon: vagyis munkát és jövedelmet kell biztosítani  az embereknek, és közben meg kell fékezni a bankok és a tőzsdei cégek  korlátlan pénzteremtési lehetőségét. Ezért nemzetállamok ellenőrzése alá  kell vonni a nemzeti pénzpiacokat, és nemzetállamok feletti ellenőrzés  alá kell vonni a nemzetközi pénzpiacokat. A sikerre komoly esély van. Az  államok ugyanis ma jóval erősebbek, mint nyolcvan évvel ezelőtt voltak.  Van állami egészségügy, van állami nyugdíjrendszer, van állami  szociálpolitika, és valójában ezek nem tehertételek, hanem a válság  elleni küzdelem oszlopai. Ha ezek nem lennének, akkor a maradék  biztonság, a maradék vagyon és a maradék jövedelem is eltűnne az  országok működéséből.
És itt álljunk meg egy pillanatra!  Emlékezzünk vissza az előző év március 9-ére, amikor  hárommillió-háromszázezer ember a népszavazáson megálljt parancsolt a  magyar egészségügyi rendszer szétverésének. Emlékezzenek vissza, hogy  nemcsak arról volt szó, hogy sikerült eltörölni a kórházi napidíjat és a  vizitdíjat, hanem a hárommillió-háromszázezer egybehangzó akarat  következtében a kormány visszavonta a parlament napirendjéről azt a  javaslatot, amellyel szét akarta szedni, át akarta alakítani az  egészségügyi társadalombiztosítási rendszert, sőt mi több: tőzsdére  akarta azt vinni. Képzeljék el, hol lenne ma a magyar emberek  egészségbiztosítása, ha egy évvel ezelőtt a népszavazással ezt nem  akadályozzuk meg, és tőzsdére vihették volna.
Tisztelt Hölgyeim és  Uraim!
Azt hiszem, ideje bátran kimondani, a válság sok mindenre  feljogosít bennünket, olyasmit is kimondhatunk, amiért korábban  ideológiai botozás járt: az állam gyengítése helyett erősíteni kell a  rendet, erősíteni kell az államok irányítási és ellenőrzési jogait. Sőt,  még azt is kimondhatjuk, hogy a világ – legalábbis tőlünk nyugatra –  már tudja: a közgazdaság logikája szerint is, még ha vonakodva is,  szakít a korábbi divatos felfogással, valójában a világ kormányainak  népjóléti politikát ésszerű követniük. Ugyanis a családok jövedelmi  helyzetének megerősítése, az éhezés és a kilakoltatás megelőzése, a  gyerekek iskoláztatása egyben válságkezelő eszközök is. A súlyosabb  összeomlást a világ csak úgy kerülheti el, hogyha a családok  életszínvonalát sikerül fenntartania. Ehhez pedig elsősorban munkára van  szükség. Persze elsősorban piac által kínált munkára, ha ez nem  elegendő, és úgy tűnik, nem az, bár nem tökéletes megoldás, de be kell  vetni a tömeges közmunkaszervezés eszközét is.
Tisztelt Hölgyeim  és Uraim!
A válság zűrzavaros, gomolygó ködfelszíne alól elő-előtűnik  a születőben lévő világ néhány arcvonása is. A letűnő világban először  is az állam elhitte, hogy rá már nincs is szükség, legfeljebb kolonc a  piac nyakán, afféle szükséges rossz. És a politikusok sorra  megnyirbálták a jogokat, amellyel irányíthatta a gazdaságot. Az új  világban meggyőződésem szerint a vezetők feladata az lesz, hogy az állam  gazdasági eszközeit visszaépítsék, az államot megerősítsék, és  tekintélyét helyreállítsák. Az államnak és a politikusoknak vissza kell  szerezniük a lehetőséget, hogy a közjót és a köz akaratát  érvényesíthessék a magánérdek, a profitérdek és a haszonelvűség  szempontjai felett.
Tisztelt Hölgyeim és Uraim! 
A reményeink  szerint most letűnő világban elfogadottá vált, hogy a profitérdek  nemcsak az erkölcsi értékeket, de a józan ész érveit is megelőzze. Miért  jó az, ha egy ország megszabadul a nemzeti vagyonától? Miért jó az, ha  egy ország eladja a stratégiai iparágait? Miért jó az, ha teljesen  külföldi tulajdonba adja a bankrendszert? Ez ellentmond a józan észnek.  Ma már láthatjuk: egy nemzetgazdaság hazai kézben lévő stratégiai  ágazatok, különösen pénzintézetek nélkül gyenge és sebezhető. Az új  világban érték lesz a nemzeti vagyon, a hazai tulajdonban lévő  bankrendszer, érték lesz az energia, a föld, az élelmiszer, a víz, és a  természet értékeit, a köz érdekét az állam tulajdona is védi.
Tisztelt  Hölgyeim és Uraim!
Az elsüllyedő világban abban az illúzióban  ringattak minket, hogy minden, ami kívülről jön, az csak jó lehet. Ne  felejtsük el, ez a válság az Amerikai Egyesült Államokból indult… Abba  az illúzióban ringattak bennünket, azt magyarázták el nekünk, hogy mi  nem vagyunk képesek önerőből felépíteni egy jól működő gazdaságot. Azt  magyarázták el, hogy el kell néznünk, ha a Magyarországon termelt  hasznot rejtett eszközökkel kiszivattyúzzák a nemzetgazdaságból, hogy el  kell fogadnunk, hogy a magyar vállalkozások magasabb adót fizetnek,  mint a külföldiek. El kell fogadnunk, hogy a magyar vállalkozások  rosszabb feltételekkel juthatnak csak hitelhez, mint akik külföldről  érkeztek. Még most is, kedves Barátaim, a legutóbbi intézkedése a  Nemzeti Banknak: amikor euróhiánytól szenved a magyar gazdaság és a  magyar bankrendszer, olyan döntést hozott, amely azt jelenti, hogy a  külföldi kézben lévő, Magyarországon működő leánybankok könnyebben  juthatnak hozzá az euróhoz, mint a magyarországi anyabankkal rendelkező  saját, vagyis magyar bankok. Még mindig, a válság kellős közepén,  tisztelt Hölgyeim és Uraim. Az új világban meggyőződésem szerint érték  marad ugyan a külföldi befektetés, fontos érték, de egyenlő szerep és  lehetőség kell a magyar vállalkozásoknak az adózásban és a hitelezésben.
Kedves  Barátaim!
Eddig elfogadtuk azt is, hogy rosszul működjön az állam,  rosszul működjön az állami oktatási rendszer, rosszul működjön a  nyugdíjrendszer, hiszen állami. Belénk oltották, hogy szegények vagyunk,  nekünk nem telik többre, nem vagyunk képesek jobbra, sőt néha a sorok  között azt is odaírták: nem is érdemlünk jobbat. Most ráébredhetünk, a  jól működő állami szolgáltatások, a jó egészségügy, a színvonalas  oktatás és a szegénységpolitika, a hatékony szegénységpolitika igenis  megteremthető abból a pénzből, amit Magyarország ezekre a célokra képes  áldozni. Az igazság az, hogy a nemzeti jövedelmünkből az európai  arányoknak megfelelően költünk ezekre a célokra – igaz, rosszul költünk.  Az egészségügyben például míg az egységnyi pénz felhasználásának  hatékonysági mutatója Finnországban 96 százalék, addig Magyarországon  alig éri a 60 százalékot.

A reformok
Tisztelt  Hölgyeim és Uraim!
Eddig állandóan valami baj volt a reformokkal.  Leginkább persze akkor, ha a szocialisták tűzték a zászlajukra. Persze  az egész már a legelején valahogy dugába dőlt, amikor kitalálták a  reformkommunista elnevezést. Sose értettem, még a gyenge filozófiai  képzettségem mellett sem, hogyan fordulhat elő, hogy valami, ami még meg  sem valósult, mint a kommunizmus, hirtelen meg is reformálódik. De most  ha ezen túllendülünk, tisztelt Hölgyeim és Uraim, a reform eddig azt  jelentette: adóemelés, sanyargatás, új sarc. Azt jelentette, hogy a  köztulajdont magántulajdonná alakítják, a közjó helyére a magánérdek  kerül. Leginkább és jellemzően Magyarországon a többség pórul jár, egy  csapat meg nagyon jól. Sokan Magyarországon elfogadták az efféle  észjárást és az efféle reformok szükségességét. Elhitték, vagy talán  inkább beletörődtek abba a mesébe, hogy a reform rövidtávon áldozatokkal  jár, de később meghozza a gyümölcsét. Az igazság azonban az, hogy a  mostani áldozatra és a későbbi Kánaánra épülő álreformok kevesek  azonnali és folyamatos hasznát hozzák, sokak azonnali és folyamatos  vesztesége mellett. Máig rejtély előttem, tisztelt Hölgyeim és Uraim,  miért ülnek fel milliószám ennek az átlátszó blöffnek az egyébként  magukat eszesnek gondoló magyarok. Márpedig ez pőrén nem más, mint  csalárd árulás, egy egyszerű átejtés, a közérdek elárulása. Abban az új  világban, amely most van születőben, reményeink szerint elindíthatjuk  azt a változást, amelynek értelme, ha úgy tetszik: a reformok értelme  már rövidtávon is világos. Rövidtávon is hasznot hoznak. Olyan reformok,  amelyek egyszerre jók az államnak, a vállalkozásoknak és a társadalom  többségének is.

„Nincs az a pénz”
Tisztelt  Hölgyeim és Uraim!
És végezetül nem tudom, a változás eljut-e majd  idáig, de reménykedem benne, hogy a pénzről is megváltozik az emberek  gondolkodása. A pénz persze fontos, de oda jutottunk, hogy  Magyarországon általánossá vált, hogy fontosabbnak kezdték tekinteni a  természetnél, az emberségnél, a közösségnél, a családnál és a munkánál. A  pénz egész egyszerűen legyűrte az államot, a közgondolkodást és  legyűrte a politikát is. A pénzvilág elfogadtatott velünk egy hibás  sorrendet, amely körülbelül így hangzik: a költségvetés fontosabb a  gazdaságnál, a bankrendszer fontosabb a termelésnél, a hitel fontosabb a  megtakarításnál, és a tőzsdei nyereség fontosabb a munkából szerzett  jövedelemnél. Elfogadtatta velünk azt, hogy minden kifejezhető és  mérhető pénzben. Tehát pénzben is kell mérni. Márpedig ez hazugság,  ráadásul életveszélyes hazugság! Életveszélyes, mert veszélyes az  életre. Nem véletlen, hogy ez a válság éppen ennek a hazugságnak a  központjából indult ki, mármint a pénzügyi rendszerből indult ki. A  legbántóbb, legmegalázóbb, de egyben Budapesten legnépszerűbb szlogen  talán úgy hangzik, hogy „van az a pénz”. Van az a pénz – a mondatot nem  fejezik be, de így kell valahogy befejeznünk, amiért bárki, bármit  hajlandó odaadni. Én abban reménykedem, hogy a mostani válság hatására  egy olyan új világ születik, ahol azt fogjuk mondani, hogy nincs az a  pénz. Nincs az a pénz, amiért odaadnánk a gyerekünket, a barátságainkat,  a becsületünket, vagy odaadnánk a hazánkat.
Igen, szeretném, ha  ebben az új korszakban közhelynek hangoznék, hogy a gyermekek örömét, a  szülői szeretetet, az összetartozást, a jóakaratot és az emberi  együttérzést nemcsak pénzben lehet kifejezni. Ha a pénz mindent felülír,  tisztelt Hölgyeim és Uraim, akkor a felelősség helyébe előbb vagy utóbb  a felelőtlenség lép. Gondoljanak arra, ha például kevesebb gyermek  születik, mint amennyi a közösség fennmaradásához szükséges, akkor ez  rövidtávon megtakarítás. Se az államnak, se a családnak nincs kiadása,  de később az államnak nem lesz adófizetője, a szülőnek meg nem lesz  támasza. Ha pénzben mérünk, felelőtlen döntést hozunk. Én azt remélem,  de belátom, hogy ez most még csak remény, hogy a pénz a jövőben a valódi  helyére kerül, ne csábítson felelőtlenségre, és ne vezessen tévutakra  bennünket.

A kudarcot vallott világ emberei
Tisztelt  Hölgyeim és Uraim!
Talán Önöknek is ismerős a helyzet. Ülünk egy  vonatban, mellettünk más vonatok is állnak, már régen indulni kellene,  az ember egyre türelmetlenebbül várakozik. A rátelepedő álmossággal  küszködve felnéz, végre mozgás, megindult a vonat. Odahajol az ablakhoz,  szomorú felismerés: tényleg elindult a vonat, a másik – az övé azonban  egy helyben áll. A mai magyar élet ehhez a helyzethez hasonló, kedves  Barátaim. A jó hír, hogy a világ vonata megmozdult. A rossz hír, hogy mi  viszont állunk. Hozzánk eddig nem a megújulás, hanem csak a válság  hatásai gyűrűztek be. Megújulásnak halvány jele sincs. Magyarországon,  lássuk be, semmi változás. Pontosan ugyanúgy folytatódik minden, mint az  előző években. Ez a legnagyobb bajunk. Miért nem indulunk már? Miért  nem kezdődik már a változás? A vezetők miért nem indulnak meg, mozdulnak  együtt a világgal? Mi a rejtélyes oka, hogy a magyar vezetők ebben a  régi világban, az éppen most megbukott régi világban akarnak maradni?  Nehéz pontos választ adni erre a kérdésre.
Nekem szerencsém volt,  mert nemrégen a kezembe akadt egy izgalmas, elgondolkodtató, sőt  megvilágító erejű felmérés eredménye. A kutatók egy túlnyomórészt  vezetőkből, szellemi vezetőkből álló csoport tagjaitól azt kérték, név  nélkül, tehát abszolút titkosan, írják le, mi a legnagyobb,  legféltettebb titkuk, amit soha senkinek, semmilyen körülmények között  nem árulnának el. Az eredmény több mint megdöbbentő. A döntően  vezetőkből álló csoport jelentős többsége legnagyobb személyes titkaként  azt írta le, hogy ő voltaképpen nem ért ahhoz, amit csinál, és csak  különféle blöffökkel érte el, és tartja a pozícióját, és attól retteg,  hogy ez egyszer, előbb vagy utóbb kiderül.
Tisztelt Hölgyeim és  Uraim!
Én nem állítom, hogy a megkérdezettek kizárólag a magyar  kormány tagjai lettek volna, de valahogy ezt érezni ma a magyar  politikában. Ez a nagy titok. Ebből fakad minden, ami az elmúlt években  történt, s nem kellett volna történnie, illetve nem történt, pedig meg  kellett volna, hogy történjen. Igen, ez a nagy titok, ebből fakadnak a  politikai hazugságok arról, hogy nagy a jólét és dübörög a gazdaság.  Ebből fakad a költségvetési adatok meghamisítása, a trükkök százai, az  őszödi beszéd, a reformoknak nevezett újabb és újabb megszorító  csomagok, amelyek sorra megbuktak. Ebből fakad a rendőrterror a békés  tüntetők százai ellen. Ez magyarázza, hogy a kormány nagy garral  bejelentett programjai után soha nem történik semmi. Az ország soha nem  lépett előre, legfeljebb hátra, a helyzet soha sem lett jobb, legfeljebb  rosszabb. Ez okozta a sorozatos pofonokat, amelyek külföldről érték és  érik az országot: a leminősítések, a forint zuhanása, vagyis az egész  csődtömeg, amit ez a kormány az elmúlt években az ország, és  mindannyiunk nyakába zúdított.
Mindezek alapján egyáltalán nem  csoda már, ha a világ más országaival szemben nálunk nincs változás. Nem  is lesz, amíg ugyanazok vezetik az országot, akik a csődhelyzetet  előidézték. Hiszen aki folyamatosan attól fél, hogy kiderül róla, nem  ért ahhoz, amit csinál, az nem akar, és nem is képes változtatni. A  régi, megbukott és kudarcot vallott világ emberei sohasem akarnak  változást; mindig is rettegnek tőle. Nálunk éppen azért súlyosabb a  válság, mint máshol, mert a régi világ emberei nem akarják belátni, hogy  maga a régi világ vallott kudarcot. Ők továbbra is ragaszkodnak ahhoz,  amiben vagyunk. Ezt ismerik, ebben tudnak evickélni, közben tudják, vagy  legalábbis sejtik, hogy az új világban a régi blöffjeik már nem fognak  működni: ott valódi tudásra, és valódi teljesítményre lesz szükség. Nem  lesz elég jókor, jó helyen lenni, ügyeskedni, trükközni, hamis adatokat  megadni, fedezet nélküli hitelekből költekezni.
Ezért, tisztelt  Hölgyeim és Uraim, egyelőre nálunk minden marad a régiben. Nincsenek új  gondolatok, sőt a mi politikai elitünk, kormányzó elitünk valójában  kétségbeesetten küzd a változások ellen. Miből lehet látni, hogy nem  akarnak és nem is képesek változtatni? Mire alapozva mondhatjuk azt,  hogy nincsenek új eszközeik, gondolataik és megoldásaik?

Hét  év kudarc: a csődkormány és a reménytelenség emberei
Nos,  kedves Barátaim!
Hét év nem kevés idő, és hét év alatt képtelenek  voltak elérni bármilyen lényeges kérdésben akár egyetlen fontos sikert  is. Elég, ha körülnézünk az országban, és csak a legalapvetőbb  kérdéseket tesszük fel. Kevesebb-e ma a munkanélküli? Kevesebb-e mint  hét éve volt? Nem, sokkal kevesebben dolgoznak, és évente egyre  kevesebben dolgoznak legálisan. Ne tévessze meg Önöket az az apró kis  trükk, miszerint a szocialisták kimutatásaiban a foglalkoztatottak száma  nő; ugyanis foglalkoztatottnak minősül mindenki, aki egy héten akárcsak  egyetlen órát is regisztráltan valamilyen munkahelyen tölt… Látunk-e  valamilyen új eszközt? Egy új megoldást arra, hogy munkához juttassák az  embereket? Az eredmény nulla. Gyorsult-e a gazdasági növekedés? Nem.  Folyamatosan lassul, és nagyjából két éve teljesen leállt a magyar  gazdaság növekedése. A teljesítmény romlik, és a kormány további  romlással számol. Fogalma sincs, halvány ötlete sincs, hogyan kellene  megindítani a gazdasági növekedést. Vagy kérdezzük meg azt, csökkent-e  az államadósság hét év alatt? Nem, ellenkezőleg: évről évre nőtt.  Jelenleg éppen rekordszinten áll, 73 százalékos, és az év végére az  előrejelzések szerint, ha minden így megy tovább, el fogja érni a 84-85  százalékot is. És itt álljunk meg egy pillanatra!
Először is  említsük meg, hogy a polgári kormány működésének megkezdésekor, 1998-ban  58 százalékos nemzeti össztermékarányos államadósságot vett át, és négy  évvel később, amikor letettük a lantot, ez a szám 53 százalék volt,  tehát csökkentettük az államadósságot, sőt kitörtünk Magyarország  adósságcsapdájából. De továbbmegyek. Én jól emlékszem még a húsz évvel  ezelőtti tárgyalásokra, a rendszerváltás kerekasztal-tárgyalásaira. Ott,  a hivatalos egymásnak feszülések szüneteiben időnként még a  legvastagabb nyakú és legkeményebb fejű kommunista pártvezetőkkel is  lehetett néhány értelmes szót váltani. Most neveket nem említek – a  közélet ismert szereplőit az ember nem szívesen citálja ide. Ennyit a  rendszerváltásról. De azért azt elmondom Önöknek, hogy ezekben a  szünetekben formálódott egy konszenzus, egy sokkal mélyebb egyetértés,  mint azt bárki gondolná, és ehhez az egyetértéshez mindenki tartotta is  magát egészen 2002-ig. Mindegyik kormány. Tartotta magát Antall József  kormánya, tartotta magát ehhez Horn Gyula kormánya. Bizonyára tudják,  hogy beteg, kórházban van – innen is jobbulást kívánunk neki. Tartottuk  egyébként ehhez mi is magunkat. Ez a megegyezés pedig úgy hangzott, hogy  soha többé nem fordulhat elő az, ami tönkretette Magyarországot a  nyolcvanas években; soha többet egyetlen kormány sem veszi magára azt a  bűnt – nem hibát, bűnt –, hogy külföldről felvett hitelekből jóléti  kiadásokat finanszíroz majd, és így eladósítja, és tönkreteszi az  országot nemcsak a most élők, hanem még a saját gyerekeink vagy unokáink  számára is. Ez volt a megegyezés egészen 2002-ig, amikor a  szocialisták, megkezdve mostani hétéves kormányzásukat, felrúgták ezt a  megállapodást: külföldi hiteleket vettek fel, amiből csak és kizárólag  jóléti kiadásokat finanszíroztak.
Tisztelt Hölgyeim és Uraim!
2002-ben  még teljesen reális esélye volt annak, hogy Magyarország 2007-2008-ban  bevezeti az eurót. Úgy gondoltuk, hogy a szlovénokkal együtt, mondjuk,  2007. január 1-jén. Később azt mondtuk, na jó, egye fene, a szlovákokkal  együtt 2008-ban vagy 2009-ben. És, tisztelt Hölgyeim és Uraim, nézzünk  körül, a körvonalait sem látjuk annak a forgatókönyvnek, amely bizton  elvezetne bennünket az euróövezethez való csatlakozáshoz.
Tisztelt  Hölgyeim és Uraim!
Lassan minden egyes forintunk adósságszolgálatra  megy el. A kormány pedig nem tesz mást, mint újabb és újabb hiteleket  vesz fel – egyre rosszabb feltételekkel, egyre magasabb kamatra.  Magyarország, mondjuk ki, ennek következtében gyakorlatilag csődbe  került. Kizárólag az IMF-hitel biztosítja az ország mai  fizetőképességét, és továbbra is vesszük fel a hiteleket. Nincs más  ötlet, nincs más gondolat. Felvenni a hitelt, nyomtalanul elkölteni, és  evickélni, amíg csak lehet: utánuk a vízözön. A miniszterelnök azt  elegáns megoldásnak nevezte, hogy akkor jár majd le az IMF-től felvett  hitel határideje, amikor egyébként a mostani kormányzati ciklus véget  ér. A pénz az övék, a gond meg a mienk.
Tisztelt Hölgyeim és  Uraim!
Javult-e a közbiztonság hét év alatt? Nem. Jóformán  Magyarországon közbiztonságról már nem lehet beszélni. Naponta történnek  brutális bűncselekmények, jórészük máig felderítetlen. Megszoktuk már a  bankrablásokat. Lassan hozzászokunk, hogy ártatlan embereket űznek el  bűnözők az otthonukból. Gyerekeknek, időseknek, nőknek, de lassan már  megtermett sportoló férfiaknak sem tanácsos este az utcára menni. A  rendőrök kevesen vannak, nem mernek intézkedni, ugyanis nálunk,  Magyarországon a kormány inkább a bűnözőket védi és mentegeti ahelyett,  hogy a törvénytisztelő embereket védené.
Javult-e az egészségügyi  ellátás színvonala hét év alatt? Éppen ellenkezőleg. Egy-egy  vizsgálatra, kezelésre vagy műtétre hónapokat kell várnunk.  Életveszélyes állapotban lévő sérültek és betegek nem jutnak időben  orvosi ellátáshoz. Az orvosok és az ápolók immáron csak emberfeletti  erőfeszítéssel tudják biztosítani, hogy az ellátás ne omoljon össze.  Magyarországon a betegek szenvedése hosszabb és mélyebb, mint állapotuk  egyébként indokolná. Számos haláleset történt, amely egyértelműen  visszavezethető az egészségügyi rendszer kaotikus állapotára. És a  kormány egyetlen megoldást javasol: szabadulni a problémától, bezárni,  eladni, megszünteti az intézményeket, és elvonni a forrásaikat.
Több-e  a hazai kis- és közepes vállalkozás Magyarországon ma, mint hét éve?  Naponta jönnek a hírek: sorra húzzák le a rolót a magyar vállalkozók  adó- és járulékemelések miatt, a növekvő bürokrácia és az egyre  szélesebb, kiterjedtebb korrupció miatt. Hozzáférhetőbb és olcsóbb-e az  energiaellátás Magyarországon? Nem, kedves Barátaim, drágább és időnként  még el is zárják. Nőttek az árak, nőtt a függőségünk. Történt-e  bármilyen érdemi, komoly igazi előrelépés újfajta források irányába?  Nem, semmi.
Ki kell mondanunk: annyira benőtte őket a múlt, hogy  már a jövő hangjai sem képesek hozzájuk eljutni. A mi bajunk tehát az,  szumma szummárum, tisztelt Hölgyeim és Uraim, hogy ma is a  reménytelenség emberei irányítják az országot. Azért a reménytelenség  emberei, mert nem értik, hogy a régi kudarcok kezelése helyett egy új  világ építésébe kellene belekezdeni. Olyasmit erőltetnek, ami  lehetetlen: írógépből számítógépet fabrikálni. Nem csoda, ha minden  tervükről és minden elgondolásukról előbb vagy utóbb kiderül, kudarcra  van, kudarcra volt ítélve. Ráadásul ők, a reménytelenség emberei állnak a  változások útjában Magyarországon. A változás és a megújulás legfőbb  akadálya hazánkban éppen ez a csődkormány, és a hozzá tartozó elit,  amely rettegve őrzi alkalmatlanságát titkát.

Ami sok,  az sok
Tisztelt Hölgyeim és Uraim!
Ami sok, az sok.  Ennek a szomorú beszámolónak a még szomorúbb tényei ellenére higgyék el,  a magyar emberek lelkében minden nehézség és baj ellenére ott munkál az  a tudat, hogy a civilizáció nevű kalandba azért fogtunk bele közösen,  hogy egyre jobb életminőséget teremtsünk, és nem azért, hogy rosszabbat.  Azt is tudják és érzik, hogy az államot azért találtuk ki, és azért  működtetjük, hogy a segítségünkre legyen, és nem azért, hogy nehezítse  az életünket. Az is naponta eszükbe jut az embereknek, hogy a  politikusokat nem azért tartják a hivatalukban, hogy azok problémákat  okozzanak nekik, hanem azért, hogy megoldásokat kínáljanak az ő  bajaikra. Nem azért tartják a politikusokat, hogy széttárt kézzel azt  mondják: „cudar idők jönnek”, hanem azért, hogy megoldást kínáljanak a  cudar időkre.
Tisztelt Hölgyeim és Uraim!
A világban most az a  verseny zajlik, ki tudja jobban és gyorsabban átszervezni a vállalatait,  újraszabályozni a bankjait, fenntartani az életszínvonalat, megőrizni a  munkahelyeket, abba a helyzetbe hozni a családokat és a nyugdíjasokat,  hogy szolgáltatásokat tudjanak igénybe venni, és vásárolhassanak.  Csakhogy a reménytelenség emberei erről a világszerte elterjedt  válságkezelésről nem vesznek tudomást. Ez a makacs ellenállás egyre  súlyosabb feszültséget okoz Magyarországon. A mi hazánkban már nem a  válságról beszélnek széltében-hosszában. A hentes már nem azt szokta  tőlem kérdezni az újpesti piacon, hogy mondjam meg: mi lesz ennek a  vége, mondjam meg őszintén. Ősszel még ezt kérdezte. Hanem most már azt  mondja, mit képzelnek ezek, csődbe vitték az országot, és még most sem  hajlandók elhúzni, hogy rendbe lehessen tenni azt, amit ők elbaltáztak.  Nem azt kérdezgetik, akárhol is járok, amit még karácsony táján  kérdeztek, hogy mi a válság megoldása, hanem azt, hogy mikor mennek már  el végre azok, akik ezt csinálták velünk.
Tisztelt Hölgyeim és  Uraim!
Az ország minden sarkából ugyanaz a rövid és elgondolkodtató  mondat hallatszik: Ami sok, az sok. Olyan helyekről is ezt a mondatot  hallani, ahol erre a kormányra korábban soha sem mondtak volna egyetlen  rossz szót sem. Azt gondolom, hogy nem kellene végsőkig feszíteni a  húrt: ha egy népet a saját vezetői a szakadék szélére kormányoztak,  akkor a legrosszabb, amit tehetnek, ha még a szakadék szélén is, kötik  az ebet a karóhoz, és azt hajtogatják, hogy nincs más irány, mint az  övék, nincs más haladás, csak az, ami egyébként a szakadék szélére  vezetett. Vagyis nincs rosszabb annál, ha egy országot csődbe rántó  kormány még a reményt is el akarja venni a félrevezetett és bajba sodort  emberektől; azt a reményt, hogy van kiút ebből a nehéz helyzetben.  Ilyenkor még a legbékésebb néppel is megtörténhet – és a mi hátunkon, a  magyarok hátán bizony időnként fát is lehet vágni – hogy ezt már nem  viselik el, és akkor végül mégiscsak a reménytelenség emberei kötnek ki a  szakadék alján. Az emberek dühösek, és gyökeres változást akarnak. És  mi tudjuk, hogy jogos a mérgük, és jogos az indulatuk. Magyarországnak  valóban új irányba kellene fordulnia. Csakhogy ehhez új emberek kellenek  a reménytelenség emberei helyett. Olyanok, akik akarnak, tudnak és  képesek változtatni.

Új irány
Tisztelt  Hölgyeim és Uraim!
Magyarországnak tehát nem egyszerűen válságkezelő  csomagokra, hanem jóval többre: teljes megújulásra, egy új irányra van  szüksége. Ez embert próbáló és nehéz munka lesz. Kitartást és  elszántságot követel azoktól, akik bele fognak vágni. Sokan szokták  tőlem is kérdezni, ki aggódva, ki reménykedve, bírom-e még.
Tisztelt  Hölgyeim és Uraim!
Eszem ágában sincs feladni. Mindig is azt vallom,  mindig is azt vallottam: nem állhatsz félre addig, amíg a munkádat be  nem fejezted. És engem a rendszerváltoztatás eszméje vitt a politika  világába. Ugyanis a régi rendszerről is azt láttam, hogy az a  reménytelenségnek a rendszere. Nekem, akkori fiatalnak az a világ azt  üzente, hogy Magyarország sohasem lesz rendes nyugati ország, vagyis  ahogy én gondoltam, szabad és független, erős ország, amelyik együtt él,  lélegzik és halad a Nyugattal, a világgal. A régi rendszer nekem azt  jelentette, hogy mi, magyarok mindig néhány lépéssel a világ után fogunk  kullogni. Mindig elmaradottak leszünk, nekünk mindig kevesebb  lehetőségünk, kevesebb szabadságunk, és kevesebb sikerünk lesz, mint a  világ más országaiban élőknek. Én ebbe a reménytelenségbe nem voltam  hajlandó beletörődni. Változtatni akartam ezen, ezért léptem a  politikába, és hittem, hogy a mi nemzedékünk képes is lesz erre a  változtatásra. Máig emlékszem a ’88-89-es első politikai megtorlások  időszakára, amikor beszélgettem az édesapámmal arról, van-e ennek az  egésznek értelme, amit mi művelünk. És emlékszem a szavaira, amikor azt  mondta, hogy akárhogy is lesz, ő úgy gondolja, hogy ő már ebben a  rendszerben fog meghalni. Ő egy oroszok által megszállt világban fog  meghalni, amire én akkor azt mondtam, hogy én nem fogok.
Tisztelt  Hölgyeim és Uraim!
Ez vitt bennünket a politikába, ezért vagyunk még  mindig itt.
Tisztelt Hölgyeim és Uraim!
Azért van itt még sok  dolgunk nekünk, mert a mai Magyarország egyre jobban kezd hasonlítani a  húsz évvel ezelőttire.
Tisztelt Hölgyeim és Uraim!
A hét év a  lehetőségek bezárulását hozta Magyarországon. A mai szocialista  Magyarország a kevesek Magyarországát hozta el. Azokét, akik jó időben  voltak jó helyen. Szomorú tekintetű, öltönyös urak magyarázzák az  embereknek, hogy a politika nem az emberek dolga, hagyják csak a  politikusokra. Vállalkozók monopóliumokkal és kartellekkel találkoznak a  piacon lehetőség és szerencse helyett. És a fiataloknak azzal kell  szembesülniük, hogy nem mindegy, hogy hová születik a mai Magyarországon  az ember.

Lebontani az akadályokat
Tisztelt  Hölgyeim és Uraim!
Magyarországnak meggyőződésem szerint csak akkor  van jövője, ha képes változtatni. Ehhez új irány kell, és ehhez meg is  van az akarat. A nagyon nagy többség akarata látható, érezhető. De azt  is látjuk, hogy komoly akadályok tornyosulnak elénk. Mindenféle  akadályok, időnként szellemiek, máskor politikaiak, gazdaságiak,  szervezetiek és személyiek, végül is emberi akadályok. Az én célom az,  hogy lebontsam ezeket az akadályokat. Lebontani minden akadályt, amely  Magyarországot meggátolja abban, hogy új irányban forduljon és el tudjon  indulni a jövő felé. Én még nem végeztem be a húsz évvel ezelőtt  vállalt munkát. És azt tudom mondani a fideszes barátaimnak, hogy a  Fidesz sem teljesítette be még a küldetését. A kevesek Magyarországa  helyett még nem tudtuk felépíteni a mindenki Magyarországát, ahogy mi  hívjuk: a polgári Magyarországot. Az én feladatom, hogy megnyissam a  lehetőségek kapuit, hogy lehetővé tegyük, hogy mindenki számára a  boldogulás elérhető, kézzelfogható közelségbe kerüljön. Ezt vállaltuk,  ezt vállaltam húsz éve; ez a kötelességem, és ezt teljesíteni is fogom,  akármilyen rossz hír is ez a szocialisták számára.
És nemcsak  politikusként, hogy tovább fokozzam a bajt: nemcsak politikusként, hanem  családapaként is ez a célom. Mert nem akarom, hogy a gyermekeim egy  örök kudarcra ítélt országban nőjenek fel, és egy ilyen országban  kezdjék meg a felnőtt életüket. Húsz éve, amikor arról beszéltünk, hogy  milyen életünk lehet majd, milyen életszínvonalat célozhatunk meg, ha a  jövőre gondoltunk, akkor Ausztriát hoztuk példának. Azt nem mondom, hogy  komolyan gondoltuk, bár néha feszített bennünket a lelkesedés, hogy még  a mi életünkben bekövetkezik az, hogy osztrák életszínvonalon fogunk  élni, de azt igenis gondoltuk, reálisnak gondoltuk, minthogy az is volt,  hogy legalább a gyerekeink olyan eséllyel szülessenek ebbe a világba,  mint ahogyan Ausztriában egy osztrák gyerek születik egy ottani  családba. És nézzék meg, hogy hova jutottunk ettől, tisztelt Hölgyeim és  Uraim! A mi célunk Európa közepe volt, és nem a széle, ahová a  szocialisták lökték Magyarországot.
Nos, tisztelt Hölgyeim és  Uraim, ezért nem adhatom fel sem Én, és azt kell mondanom, Önök sem. A  küldetésünket még nem fejeztük be, és Önöknek is tudniuk kell, hogy  egyetlen ember ilyen célokat, ilyen feladatokat megvalósítani nem képes.  De nem is szükséges, ugyanis mi nagyon sokan vagyunk. Magyarországon ma  már szinte mindenki változást, új irányt akar, akadályokat akar  elhárítani, és mindenki szeretne túllépni a reménytelenség korszakán.  Legfeljebb sokan vannak közöttünk olyanok, akik nem merik elhinni, hogy  ez sikerülhet. Ami nem csoda, hiszen az elmúlt évek jószerivel csak  csalódást és kudarcot hoztak Magyarországra.
De tegyük fel a  kérdést: valóban képtelenek lennénk úrrá lenni a reménytelenségen?  Szólítsuk meg a nagyszüleinket, kérdezzük meg őket, hála Istennek, sokan  még itt vannak közöttünk. Kérjük meg őket, gondoljanak vissza, talán  nem a mainál súlyosabb helyzetben emelték-e fel és építették-e újjá  Magyarországot a II. világháború után? Nekik sikerült, nem is akárhogy.  Könnyű volt? Nem, iszonyú nehéz, de sikerült. Vagy szólítsuk meg a  szüleink nemzedékét: ők a kommunista diktatúra legnehezebb éveiben sem  adták fel a reményt, vállaltak gyermeket, családot alapítottak,  hihetetlen áldozatok révén neveltek és tanítottak, taníttattak  bennünket. És itt maradtak, nekik is sikerült, hiszen végül is  felneveltek egy nemzedéket, amely képes volt véghezvinni a  rendszerváltást, amikor eljött az ideje. Könnyű volt? Iszonyú nehéz, de  nekik is sikerült. A szüleink és a nagyszüleink nemzedéke sokat  dolgozott, rengeteget küzdött, és sok áldozatot hozott, ezért tőlük most  azt kell kérnünk, azt is kérem tőlük, hogy támogassanak és biztassanak  minket. Mondják el a gyerekeknek meg az unokáknak, hogy igenis sikerülni  fog, mert nekik is sikerülhetett. És itt vannak a rendszerváltók, az én  nemzedékem. Arra kérem őket, hogy ne felejtsék el, arra kérlek  benneteket, hogy ne felejtsétek el, legyetek rá büszkék, egyszer már  volt bátorságunk, volt erőnk, és volt tehetségünk is változtatni, volt  erőnk túllépni a múlton, a reménytelenségen, és igenis új irányba  fordítottuk Magyarországot. Emlékezzetek rá: lebontottuk a vasfüggönyt,  hazaküldtük az orosz katonákat, és kiköveteltük a szabadságot, a  többpártrendszert, az új választásokat. Nem kértük, követeltük, és ki is  kényszerítettük, és aztán ez még mind semmi, mert ezután meg a csődbe  vitt országot talpra állítottuk. Könnyű volt? Nem, nagyon nehéz volt, de  sikerült.
Kedves Barátaim!
Bátran hadd szólítsam meg a  negyedik nemzedéket is, a fiatalokat, akik a rendszerváltoztatás idején  még csak gyerekek voltak, ha egyáltalán akkoriban már megszülettek.  Tudjuk, hogy a fiatalok minden nagy korszakváltás idején a jövő  harcosai. Most kérem tőlük, hogy higgyék el, rajtuk is múlik, hogy  milyen országban kezdik majd meg felnőtt életüket. Rajtuk is múlik a  saját jövőjük, ne szedjék fel a sátorfájukat, ne hagyjanak itt  bennünket: a változásért folytatott küzdelemben rájuk is szükség lesz.  Higgyék el, higgyenek abban, hogy minden nemzedéknek saját magának kell  kijelölnie saját életének határait. Higgyék el, hogy együtt be fogjuk  bizonyítani, hogy igenis lehet másképpen vezetni egy országot, másképpen  kormányozni, mint ahogy most éppen a reménytelenség emberei teszik.
Igen,  közösen be fogjuk bizonyítani. Lehetséges munkahelyeket teremteni annak  érdekében, hogy tíz év múlva egymillióval többen dolgozzanak legálisan,  mint ma. Be fogjuk bizonyítani, hogy beindítható és fenntartható egy  erős gazdasági növekedés, ésszerű adókból több pénz fog befolyni, mint a  mai munkaellenes és életidegen adórendszerből. És be fogjuk  bizonyítani, hogy az államadósság csökkenthető, ha nem hitelekből  próbálunk jólétet teremteni, hanem munkából, termelésből,  erőfeszítésből. És be fogjuk bizonyítani, hogy rendet lehet tenni a  közbiztonság terén – mindenféle etnikai konfliktusok nélkül. Egyszerű és  mindenkire vonatkozó törvényekkel, a bűnözők elleni szigorú  fellépéssel, erős rendőrséggel és erős igazságszolgáltatással. És be  fogjuk bizonyítani, hogy a magyar gazdaság a saját lábára tud állni, ha  felszabadítjuk, és az állam lehetővé teszi, hogy nagy számban  alakuljanak kis-, közepes és családi vállalkozások, hogy mindenki a maga  ura lehessen, akár vállalkozóként, akár munkavállalóként. És be fogjuk  bizonyítani – ez nekem személyes elkötelezettségem is –, tisztelt  Hölgyeim és Uraim, hogy lehet úgy nevelni egy nemzedéket, hogy mindenki  használható szakmával a kezében lépjen ki az iskolából és lépjen be a  felnőttek életébe.

Utat a jövőnek!
Tisztelt  Hölgyeim és Uraim!
Szumma szummárum, azt akartam a mai rövid  együttlétünk alkalmával, ebben az egy órában elmondani Önöknek, hogy mi  nem legyőzni akarjuk a kormányt meg a politikáját. Túl akarunk rajta  lépni. Mit is jelent ez? 1990-ben volt bennünk kellő bátorság, hogy  bejelentsük, emlékszem jól, március 15-én történt: területi  követeléseink vannak. Visszaköveteljük az idegen megszálló katonáktól az  országunkat, mindazoknak a nemzedékeknek a nevében, akik harcoltak  érte, akik újjáépítették. Mi, magyarok akkor a saját országunkat  követeltük vissza. A régi világ emberei kapkodták a levegőt – emlékszem  –, hogy képzeljük mi ezt. És két év múlva az út széléről integettünk a  távozó orosz katonáknak. Mi itt vagyunk, a Szovjetunió nincs sehol sem,  kedves Barátaim.
Magyarország változást akaró nemzedékeinek ma  pontosan ugyanezt kellene tenniük. Összefogni, együttes erővel és az  elsöprő többség hangján ki kell mondani: területi követeléseink vannak.  Vissza akarjuk kapni a hazánkat, a saját országunkat azoktól, akik  magánvállalatként kezelték, és csődbe vitték. Eljött az ideje. Eljött az  ideje, hogy azok a nemzedékek, akik az elmúlt keserves évtizedek során  vállukon vitték az országot, a világháború után újjáépítették, a  diktatúra éveiben itt maradtak, és védték az értékeit, akik  végigküzdöttük a rendszerváltást, most mindannyian együtt  visszaköveteljük az országot azoktól, akik eddig csak hasznot húztak  belőle, aztán meg tönkretették. Mert az új irány, tisztelt Hölgyeim és  Uraim, azt is jelenti, hogy mostantól ezeknek a nemzedékeknek a céljai  lesznek az ország céljai. Nem az, amit a mindenkori kormány rájuk, ránk  akar erőltetni. Az ország nem a kormány tulajdona, amivel azt csinál,  amit akar. A politikusok és a vezetők megbízatása nem erről szól. Az  ország az embereké; azoké az embereké, akik dolgoznak és küzdenek érte.  Ez ilyen egyszerű. Magyarország mostani nemzedékei mostantól közösen  kellene követeljék a közéletnek és a mindennapi életnek a reménytelenség  emberei által megszállt területeit. Igen, területei követeléseink  vannak a reménytelenséggel szemben, a hazugsággal szemben, a  megszorításokkal szemben, a régi lejárt elittel és folytonos  kudarcaikkal szemben. Teret követelünk az új gondolatoknak, új  megoldásoknak, új eszközöknek. Utat a jövőnek!
Tisztelt Hölgyeim  és Uraim!
Ez a következő hónapok és hetek feladata. Ebben az európai  parlamenti választás rendkívül fontos állomás lesz, amihez sok sikert  kívánok az európai parlamenti választáson induló jelöltjeinknek. Kitartó  és elszánt kiállással követelnünk kell a változást. Napról napra  felmorzsolni a reménytelenség embereinek ellenállását. Ki kell  mondanunk, minél tovább húzzák, annál mélyebbre kerülnek, amikor eljön  az igazság és a számonkérés pillanata. Ami el fog jönni! Ahogy, kedves  Barátaim, eljön a nap, amikor mi, a változást akaró nemzedékek közösen  elindítjuk majd Magyarországot egy új irányba, hogy a kialakuló új és  nehéz világrendben megbecsült, tisztelt és erős országgá tegyük.
Új  irány, Magyarország, új irány, magyarok!


orbanviktor.hu
