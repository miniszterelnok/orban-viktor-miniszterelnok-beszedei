Orbán Viktor door step nyilatkozata a Brenzovics László elnök úrral történt megbeszélésüket követően
2015.10.20.

            Orbán Viktor miniszterelnök sajtónyilatkozatának szó szerinti leirata, amely 2015. október 20-án hangzott el a Brenzovics Lászlóval, a Kárpátaljai Magyar Kulturális Szövetség elnökével történt tárgyalást követően Budapesten. 
        


	Ha megengedik, én is megköszönöm Brenzovics elnök úrnak, hogy ezekben a nehéz időkben, amelyeket most Ukrajna megél, bátran és jól előkészített tervekkel áll ki a kárpátaljai magyarok életkörülményeinek javítása érdekében. A magyar kormánynak nem volt nehéz dolga, mert a kárpátaljai magyar szervezetek, oktatási intézmények és a KMKSZ is kész terveket tettek le a magyar kormány asztalára arra nézvést, hogyan lehetne az ott élő magyar közösségeket támogatásban részesíteni és segíteni. Magyarországon se könnyű a helyzet, itt is vannak mindig gazdasági nehézségek, de ezeket nem lehet egy lapon említeni azokkal a bajokkal és nehézségekkel, amelyek a kárpátaljai magyarokat – meg az ott élő ukránokat egyébként – nap mint nap gyötrik. Magyarországnak ilyenkor kötelessége segíteni, elsősorban persze a magyarokon, de nemcsak a magyarokon segítettünk az elmúlt időszakban. Tervek is vannak a jövőre nézve. Mi úgy gondoljuk, hogy Kárpátalja fontos régiója az európai kontinensnek. Úgy gondoljuk, hogy az ukránokkal való barátság, együttélés és együttműködés komoly érték. Szeretnénk ezt fönntartani a jövőben is, ezért hirdetünk olyan programokat is, amelyek egész Kárpátalja fejlesztését célozzák, ideértve, beleértve a magyarokat és beleértve az ott élő ukránokat is.

	Ez azért is fontos, mert a hétvégén választások lesznek, méghozzá önkormányzati, vagy ha úgy tetszik: helyhatósági választások. Önök is tudják, hogy Ukrajna átalakuló félben van. Egy átalakuló félben lévő országban minden választásnak nagy a jelentősége, esetenként döntő jelentősége lehet. Szerintem ilyen választás lesz a hétvégén esedékes önkormányzati választás. Az, hogy a helyi testületekben kik képviselik az ott élő magyarokat és ukránokat, meghatározhatja ennek a területnek a jövőjét. Fontos, hogy a magyarok kellő súllyal és tekintéllyel és jó minőségben legyenek képviselve az önkormányzatokban. Ezért arra kérem az Ukrajnában élő magyarokat, hogy a hétvégén föltétlenül menjenek el választani, és adják le a voksaikat a magyar listákra. És szeretném kérni az Önök segítségét, a média segítségét is szeretném kérni a tekintetben, hogy hívjuk föl azokat a magyarokat, akik Ukrajnából jöttek át Magyarországra, itt élnek, tanulnak vagy dolgoznak, de joguk van szavazni Ukrajnában, hogy a hétvégén legyenek kedvesek, és menjenek haza, és a voksaikkal támogassák az Ukrajnában dolgozó, Kárpátalján dolgozó magyar politikai szervezeteket. Minden szavazat számít, ráadásul éppen halottak napja előtti hétvégéről van szó, hosszú hétvége is van, össze is tudják talán kötni az őseik emlékeinek a meglátogatásával. Tehát hangsúlyozottan szeretném kérni a Magyarországon élő kárpátaljai magyarokat, akik itt dolgoznak és tanulnak, hogy menjenek haza ezen a hétvégén, és támogassák az otthoniakat a szavazataikkal.

	Köszönjük szépen a figyelmet!

miniszterelnok.hu
