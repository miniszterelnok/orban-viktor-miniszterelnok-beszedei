Új fejezet kezdődik Magyarország és Szlovákia közös történetében
2013.07.2.

            Orbán Viktor és Robert Fico szlovák miniszterelnök kétoldalú megállapodások aláírását követő nemzetközi sajtótájékoztatója.
        


	Tisztelettel köszöntöm Önöket! Jó napot kívánok! Tisztelt Miniszterelnök úr! Tisztelettel köszöntöm Szlovákia miniszterelnökét és az onnan érkezett kormánydelegációt.

	Hosszas előkészítés után került sor erre a mai találkozóra. Most már több találkozó során is azzal próbálkoztunk Szlovákia miniszterelnökével közösen, hogy egy bizalmi viszonyt alakítsunk ki Szlovákia és Magyarország között, amely magában foglalja a politikai bizalmat, és magában foglalja a személyes bizalmat is. A mai találkozó ennek a bizalomépítésnek az eredménye. Az a megállapodás, amit aláírtunk, azért áll biztos lábakon, mert a kölcsönös bizalmon nyugszik. Ezért Magyarország részéről örömmel írtam alá a megállapodást, és biztos vagyok benne, hogy ezzel új fejezetet nyitunk Szlovákia és Magyarország történetében. Ennek az új fejezetnek a meghatározó ténye, gondolata az, hogy Magyarország és Szlovákia közös úton halad. Közös úton halad, mert részesei vagyunk mindketten az Európai Uniónak, és csak rajtunk múlik, hogy a lehetőségeinkkel miképpen élünk. Úgy látom, hogy a lehetőségeink jóval szélesebbek, mint korábban voltak. Komoly lehetőség van arra, hogy Közép-Európa az Európai Unió meghatározó gazdasági térségévé váljon. Ehhez az kell, hogy mi, közép-európaiak sajátos módon gondoljunk a gazdasági válságról. Kétségkívül igaz, hogy Európa nagyon komoly veszéllyel néz szembe. Ma valóságos fenyegetés, hogy a válság, amely Európa-szerte magas nélküliséggel, a nemzeti össztermékek csökkenésével és a világban korábban birtokolt piacaink zsugorodásával jár együtt, nem átmeneti, hanem tartós jelenség lesz. Európának őszintén szembe kell néznie ezzel a kockázattal. Azonban mi, magyarok és – ha jól értettem a mai tanácskozást, akkor – a szlovák barátaink is a válságot lehetőségnek is tekintjük, és nem szeretnénk, hogyha a jövő Európája csak a válságról szólna. Mi nem a válság Európai Unióját, hanem a lehetőségek Európai Unióját szeretnénk látni. Ha Önök tanulmányozzák a gazdasági számokat, azt fogják látni, hogy már 2013-ban a közép-európai országok gazdasági növekedése nélkül az Európai Unió egy komoly gazdasági recesszióban lenne. Ez egy olyan tény, amely a közép-európaiak számára egyszerre kell, hogy önbizalmat adjon, és felelősségérzetet is adjon. Nemcsak saját országaink, hanem az egész Európai Unió gazdasági sikeréért is felelősséget viselnek a közép-európaiak.

	Tisztelt Hölgyeim és Uraim!

	A mai tárgyaláson fontos kérdésekről határoztunk. Miniszterelnök úr hívta föl a figyelmet már korábban is arra, hogy az Európai Unió leghosszabb határszakasza a szlovák–magyar határ. Erről ritkán szoktunk ebben az összefüggésben beszélni, pedig hosszabb, mint a német–francia vagy akár a francia–spanyol határ. Egyetértettünk a miniszterelnök úrral abban, hogy nem természetes állapot az, hogy míg a tőlünk nyugatra fekvő országok polgárai 7,5 kilométerenként képesek átkelni a határon, addig a szlovákoknak és a magyaroknak 25 kilométert kell, hogy menjenek, hogy ugyanezt megtehessék. Ezért azt a korábbi gondolatunkat, hogy ezt a helyzetet megváltoztassuk, most konkrét megállapodásba öntöttük. Ez azt jelenti, hogy 2014 és 2020 között 25 új, határon átvezető utat fogunk megépíteni, és a tervnek a 25 új határátkelőhelyen túl része még további jó néhány, akadálymentesítésre kijelölt és felújításra kijelölt átkelőhely is. Megállapodtunk abban, hogy a közúti átkelési lehetőségek számán túl a közlekedési infrastruktúráinkat is összekapcsoljuk. Korábban határoztunk már a komáromi Duna-híd fölépítéséről. Ezt megerősítettük, és fölállítottunk egy közös munkabizottságot, hogy a határmenti közösségi közlekedés rendszerét is újraindítsuk, mert nem tartjuk természetes állapotnak azt, hogy ma közösségi közlekedéssel a határ két oldalán élők nem képesek közösen kapcsolatot tartani. Második témánk az energetikai hálózatok összekapcsolódása és összekapcsolása volt. Ez az energiafüggőségünk megszüntetésének kulcsfontosságú kérdése. Itt is megállapodás született mind az elektromos áramot szállító rendszereink összekapcsolásáról, mind pedig a gázvezetékrendszereink összekapcsolásáról.

	Tisztelt Hölgyeim és Uraim!

	A Visegrádi Négyek vezetését Magyarország látja el a következő időszakban, és a miniszterelnök úr megfogalmazta az ezzel kapcsolatos elvárásait, amelyet a Visegrádi Négyeket elnöklő miniszterelnökként kivétel nélkül örömmel veszek figyelembe.

	Tisztelt Hölgyeim és Uraim!

	Természetesen a kisebbségi kérdések is fontosak. Örömmel állapítottuk meg, hogy az ebből a célból létrehozott bizottságok, szakmai bizottságok jól haladnak előre a munkával. Biztatjuk őket, hogy a jövőben is hasonló erőfeszítésekkel dolgozzanak. Bejelentettem egyúttal a miniszterelnök úrnak, hogy Sátoraljaújhelyen, a két tannyelvű iskola esetében és a békéscsabai szlovák iskola esetében a legutóbbi ülésén a kormány döntött arról, hogy jelentős összeget szavaz meg a két iskola felújítására, ezzel is erősítve a Magyarországon élő szlovákság súlyát, képzését, kultúráját, mert meggyőződésünk, hogy a Magyarországon élő szlovák kisebbség fontos szerepet játszik Szlovákia és Magyarország bizalomra épülő együttműködésében.

	Köszönöm a figyelmüket!


orbanviktor.hu

	 
