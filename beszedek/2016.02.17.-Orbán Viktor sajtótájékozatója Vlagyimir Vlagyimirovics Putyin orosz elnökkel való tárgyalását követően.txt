Orbán Viktor sajtótájékozatója Vlagyimir Vlagyimirovics Putyin orosz elnökkel való tárgyalását követően
2016.02.17.

            2016. február 17. Novo-Ogarjovo
        



	Mélyen tisztelt Elnök Úr, tisztelt Hölgyeim és Uraim!

	Hosszú és értékes tárgyaláson vagyunk túl. Kialakult Oroszország és Magyarország között az a politikai szokás, hogy évente egyszer a legmagasabb szintű találkozón tekintjük át a két ország együttműködésének kérdéseit. Ezt tesszük ma is, mint az elnök úrtól hallhatták, számos kérdést érintettünk. Az én értékelő megállapításom az, hogy a kapcsolataink jól fejlődnek, és ez kész csoda. Nyilvánvalóan kedvezőtlen nemzetközi környezetben kell évről évre javítani az orosz–magyar kapcsolatokat. Az, hogy sikeresek vagyunk, az a felelősségérzetből fakad. Ami az én felelősségemet illeti, a helyzet meglehetősen nyilvánvaló, Elnök úrtól pedig hallhatták, olyan szorosan van összekapcsolódva Oroszország energiaexportja a magyar ipar működéséhez szükséges energia kérdésével, hogy azt szinte nem lehet szétválasztani. Jó orosz–magyar gazdasági kapcsolatok nélkül a magyar gazdaság és a magyar ipar egész egyszerűen működésképtelen. Ennek a felelősségét mindketten átláttuk, és ezért arra törekszünk, ez a magyar emberek érdeke, hogy a gazdasági kapcsolataink jók legyenek.

	Tisztáztuk ma is, nekem is meggyőződésem, hogy Oroszország nem ellensége, hanem partnere Magyarországnak, Oroszország nem fenyegeti hazánkat, hanem egy partneri, együttműködési lehetőséget kínál, ami gazdasági sikereink egyik előföltétele. Abban is egyetértettünk ma, hogy Magyarországnak és Oroszországnak egyaránt az a közös érdeke, hogy az európai biztonság erősödjön, és az Európai Unió és Oroszország közötti kapcsolatok normalizálódjanak. Azt is megállapíthatjuk, hogy a világpolitika nagy kérdéseiben Oroszország megkerülhetetlen, és köszönöm szépen azokat az okfejtéseket, amelyekkel Elnök úr vázolta előttünk a közel-keleti válságrendezésében játszott szerepet, illetve a jövőre vonatkozó terveket. Mi ezt nagyra értékeljük. A migránsválságtól egész Európa és Magyarország is szenved, ezért nagyra értékeljük azokat az erőfeszítéseket – ide lehet érteni Oroszország erőfeszítéseit is –, amelyek arra irányulnak, hogy a válságtérségek helyzetét rendezzék, és a migránsok millióinak kibocsátása megszűnjön. Sok sikert kívánunk a nemzetközi erőfeszítésekhez.

	Ami a kétoldalú kapcsolatokat illet, szeretném elmondani, hogy minden területen előrelépés következett be, leszámítva a kereskedelemmel vallott negatív számait, amelyről azonban nem az orosz és nem a magyar fél tehet, hanem a kedvezőtlen nemzetközi környezet. Nyilvánvaló, hogy az elmúlt években a magyar gazdaság komoly lehetőségeket kapott, a magyar gyógyszeripar lehetőségei Oroszországban megmaradtak, sőt bővültek, a Richter Gedeon nevét Elnök úr is említette, örülünk és büszkék vagyunk arra, hogy Magyarország hozzá tud járulni a gyógyszeripar területén az orosz egészségügy fejlődéséhez.

	Szeretném jelezni, hogy Magyarország továbbra is az évszázad megállapodásának és üzletének tartja a Paks bővítéséről szóló megállapodást. Az ezzel kapcsolatos nemzetközi vitákat indokolatlannak tartjuk. A hatvanas évek óta van közöttünk együttműködés, semmi mást nem teszünk, mint ezt a megállapodást meghosszabbítottuk, és a lejáró blokkokat pedig kicseréljük. Úgyhogy bírálatok helyett inkább köszönettel tartozunk Oroszországnak, hogy készen állt arra, hogy a hatvanas években megkötött szerződést a jövőre nézve is meghosszabbíthassuk. Szeretném jelezni, hogy nagy reményeink vannak a tekintetben, hogy a magyar járműipar, gépipar partneri együttműködést tud majd kialakítani vezető orosz cégekkel.

	És végezetül szeretném aláhúzni annak a jelentőségét, hogy Magyarország 200 diák számára ösztöndíjat, magyar állam által finanszírozott ösztöndíjat ajánlott fel. Köszönöm, hogy ennek a kvótának a föltöltése időarányosan, sőt annál is gyorsabban halad, mert meggyőződésem, hogyha hosszú távon kiváló alapokra akarjuk építeni az orosz–magyar kapcsolatokat, akkor a fiatal nemzedékeknek is ismerniük és tisztelniük kell egymást, mert csak ez adhat hosszú távú, stabil alapot a jó orosz–magyar együttműködéshez. Ehhez pedig diákok, egymás megismerése, ösztöndíjak és cserediákprogramok kellenek. Örülök, hogy a mai napon ebbe az irányba is, a jövő irányába is tehettünk egy fontos lépést.

	 

miniszterelnok.hu
