Orbán Viktor sajtónyilatkozata Peter Kösslerrel, az Audi Hungaria Motor Kft. új vezetőjével való találkozást követően
2015.12.10.

            Orbán Viktor miniszterelnök sajtónyilatkozatának szó szerinti leirata, amely 2015. december 10-én Budapesten hangzott el Peter Kösslerrel, az Audi Hungaria Motor Kft. új ügyvezető igazgatójával folytatott megbeszélést követően.
        


	Tisztelettel köszöntöm Önöket, jó napot kívánok!

	Azért jöttünk ma össze, hogy üdvözöljük az Audi-gyár új magyarországi vezetőjét. Egy nagy esemény ez Magyarország életében, egy olyan gyárról beszélünk, amely jelen pillanatban tizenegyezer embernek ad munkát, a beszállítókkal együtt pedig húszezer embernek. Egy átlagos magyar család négy ember, ezt megszorozzuk tehát néggyel, itt nyolcvanezer ember kenyeréről van szó. Szinte egy vállalatbirodalomról beszélünk. Ráadásul a magyar nemzetgazdaság szempontjából nagy termelési értéket előállító gyárról. A mai napon tisztelettel fogadtuk a győri Audi új vezetőjét, akivel a jövendőbeli együttműködésről tárgyaltunk. Biztosítottam az elnök urat arról, hogy Magyarország jóban-rosszban kiáll és kitart az Audi mellett, és fölhívtam a figyelmét arra, hogy ennek a gyárnak a legnagyobb értékeit a magyar munkások testesítik meg. Büszkék vagyunk a magyar munkásokra, azokra az emberekre, akik az elmúlt években az Audi Magyarországot nemzetközileg is példátlanul sikeressé tették, és arra kértük őt, hogy a jövőben az Audi fejlesztésénél Magyarországot kellő súllyal képviselje a konszernen belül. Köszönjük az Audinak a társadalmi szerepvállalást: óvodát, iskolát, középiskolát tart fönn, és a Széchenyi Egyetemet erősen támogatja, mert a munkások mellett a magyar mérnökök is hozzájárultak ahhoz, hogy az Audi sikeres legyen, a mérnökeinek kiképzéséhez pedig maga az Audi is hozzájárult. Ez egy nagyon sikeres együttműködési forma, így képzeljük el a nyugati tőke magyarországi jelenlétét és beilleszkedését a magyar nemzetgazdaságba. Megőrizzük emlékezetünkben az előző vezérigazgatót, és tisztelettel köszöntjük az újat. Meghalt a király, éljen a király!

A jövőbeli együttműködésről tárgyalt Orbán Viktor és a győri Audi új vezetője

miniszterelnok.hu
