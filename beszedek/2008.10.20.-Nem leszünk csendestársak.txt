Nem leszünk csendestársak
2008.10.20.

            Beszéd a Nemzeti Fórum III. Országos Gyűlésén, Budapesten.
        


Tisztelt Hölgyeim és Uraim! Tisztelettel köszöntöm mindannyiukat, és köszönöm szépen, hogy helyet foglalhattam itt, a Nemzeti Fórum asztalánál. Miután én már elkeltem, én a sarokra is ülhetek. Nem vagyok érdekelt már e tekintetben a versenyszférában.
Tisztelt Hölgyeim és Uraim! Először is szeretnék gratulálni Önöknek ehhez a mai Országos Gyűléshez, ha az ember végignéz ezen a termen, az Önök soraiban, vagy akár a pódiumon ülők sorait is, akkor láthatja, hogy a Nemzeti Fórum továbbra is igen jelentős szellemi erőt képvisel Magyarországon. Én, amikor a Nemzeti Fórumra gondolok, amikor Lezsák Sándor munkásságára gondolok, amikor Lakitelekre gondolok, amikor a Nemzeti Fórum által a jövőbe átmentett magyar nemzeti hagyományokra gondolok, akkor az én fejemben valahogy mindig ez az intellektuális erő, ez az értelmiségi hűség, ha szabad még a mai világban mondani, a szellem embereinek hűsége a saját népükhöz, amit a magyar szellemtörténet „népi gondolatként”, a népi írók munkásságaként, a népi kereszténydemokrácia képviselőinek munkásságaként szokott leírni. És én, bár sokan vonják kétségbe, hogy ez aktuális volna, a tegnapi napon ezen a Nemzeti csúcson éppen afelől győződtem meg, hogy a Nemzeti Fórumra és az általa képviselt szellemiségre nagyobb szükség van, mint bármikor korábban.
Figyeltem őket tegnap. Ha már ott van az ember, igyekszik magát hasznossá tenni a saját 15 percén túl is, figyeltem őket. Próbáltam nemcsak azt meghallani, amit mondanak, hanem megérteni, miért mondják, mi van mögötte, mi az a lelkület, amit a szavak a felszínre hoznak a .. hűségét. És ha megpróbálnám most hirtelen azt a néhány szót kivonatolni abból a zűrzavarból, abból a kakofóniából, ami tegnap ott uralkodott, akkor valószínűleg olyan szavakat kellene papírra vetnem, mint paktum, megegyezés, elitek közötti megállapodás. Mindenről volt szó tegnap, tisztelt Hölgyeim és Uraim, ami ahhoz kell, hogy a hatalmon lévők átmentsék a pozíciójukat, és semmiről nem volt szó, ami az embereket igazán érintette volna. Ha valaha hiányzott az a szó, hogy „nép” vagy „népi”, na az tegnap volt a Nemzeti csúcson. Tehát a népi gondolat továbbra is érvényes. Ha valaha szükség volt Magyarországon népi politikára, hát akkor a most előttünk álló években és évtizedekben igazán. Ezt a válságot megoldani, ebből a válságból kihúzni Magyarországot nem az elit fogja, mert az juttatta oda. Kihúzni ebből a válságból, ha valaki ki fogja húzni a magyarokat, akkor azok saját maguk lesznek. Az az erő, amit nyugodtan nevezhetünk népi-nemzeti erőnek, és ami földközeli, és az Akadémia dísztermében csak ha ritkán fordul meg.
Népi politika kell! Ha a világválságot nézzük, a pénzügyi világválságot, akkor sem nagyon juthatunk más következtetésre. Az igazság az, hogy olyan időkben, amikor ilyen tektonikus mozgások zajlanak a földön, politikai és gazdasági értelemben egyaránt, akkor az ilyen hatalmas változások ilyen rövid idő alatt történnek meg, mint most, akkor az embernek rengeteg mondanivalója van. Nekem is volna, de ha mindenre sort kerítenék ma itt, ami fontosnak érzek, akkor nemcsak a vasárnapi ebéd rántott húsáról kellene Önöknek lemondani, hanem attól tartok, hogy még a vasárnapi vacsoráról is. Ezért ha megengedik, mélyebb elemzés helyett csak néhány fontosnak tűnő megállapítást szeretnék tenni.
Az első a népi politika kapcsán összefügg ezzel a világválsággal. Hiszen nemcsak arról van szó, hogy Magyarországot minden más országnál mélyebben érinti ez a válság, mert az uralkodó elit Magyarországot legyengítette, tönkretette, kifosztotta, nyakig eladósította, lassan már a lelki erejétől meg a kitartásra való képességétől is megfosztotta, hanem arról van szó, hogy az egész világnak rá kellene ébrednie arra, hogy világméretekben is népibb politikát kellene folytatnia. Hiszen ezt a világválságot nem a manchesteri munkások okozták vagy nem a közép-amerikai farmerek. Ezt a válságot nem a Ruhr-vidék kohászai okozták. Ezt a válságot nem a lengyel tanítónők okozták. Ezt a válságot, tisztelt Hölgyeim és Uraim a világ hatalmasai okozták. A világ leggazdagabb emberei okozták. Lehet beszélni, persze, arról, hogy nem működött elég jól a világban a bankok ellenőrzése, vagy nem volt elegendő szabály, amely az átláthatóságot garantálta volna. De miközben ez mindig igaz, nem feledkezhetünk el arról, hogy a bajok gyökerénél mégiscsak emberi gyarlóságokat találunk. Arról van szó, hogy az elmúlt években a világ egy olyan őrületbe kergette saját magát, amikor a leggazdagabb emberek, akik a világ legnagyobb pénzintézeteinek az élén nem álltak, semmi másban nem akartak egymással versenyezni, csak abban, hogy ki tud minél rövidebb alatt minél hatalmasabb vagyonokra szert tenni.
Mértéktartás, visszafogottság, becsület, elkötelezettség, szolgálat, ezek a szavak föl sem merültek, sőt még a tisztességes kálvinista mértékkel mérve tisztességes profit sem került a szemük elé mérceként, csak és kizárólag minél rövidebb idő alatt, minél több pénz. Hát lehet azt is, nem kell hozzá sok minden: lopni kell, csalni kell, hazudni kell, meg kell hamisítani az adatokat, el kell titkolni a valóságot, ki kell játszani az ellenőrző szerveket, és megy az. És akkor néhány ember kezén iszonyatos vagyonok halmozódnak fel, csak egy idő után valaki egyszer csak azt találja mondani: meztelen a király! És kiderül, hogy baj van. És nemcsak magukat rántották bajba, hanem az egész világot bajba rántották. Az emberek érdekétől ilyen mértékben, a népi igényektől ilyen mértékben elszakadó gazdaság, mint amilyet az elmúlt húsz évben építettek fel a nyugati világban, megengedhetetlen. Tehát amikor arról beszélek, hogy „népi gondolat”, „népi igények”, akkor nemcsak Magyarországról beszélek, hanem általában a bennünket körülölelő, a mi életünknek keretet adó kapitalizmus vagy piacgazdaság iránti igényünket is megfogalmazzuk.
Tisztelt Hölgyeim és Uraim! Ha világméretekben nézzük az eseményeket, akkor azt láthatjuk, hogy sokan megkongatják a vészharangot a piacgazdaság felett. Én óvatosabb volnék ezzel. Én inkább csak annyit mondanék, hogy az utolsó húsz évben a világra ráerőltetett angolszász neoliberális piacgazdaság felett érdemes meghúznunk a lélekharangot, és semmiképpen nem volna szabad bátorítanunk azokat, akik azt mondják, hogy a magántulajdonra alapuló szabad világ is megbukott, jöjjön helyette az állami tulajdonra alapuló világ: a szocializmus. Mert abból már lett baj legalább akkora, mint a mostani válságból. Tehát azt gondolom, hogy a népi gondolat magyarországi képviselőinek, itt leginkább a Lakitelektől máig tartó időszakra gondolok, szellemi hagyatékát nézem, akkor Önöknek jó okuk van arra, hogy büszkék legyenek, mert az, amit Önök képviseltek, az időt álló, és most sem tud senki jobb tanácsot adni a világnak, mint 1988-ban, 1989-ben és 1990-ben a Nemzeti Fórum elődei tették, vagyis a szociális piacgazdaságot. Ezen az úton kell maradni. Ez emelte fel Európát a II. világháború után. Ennek van köze az emberekhez, ennek van népi tartalma, ennek igen is van nemzeti tartalma, ennek van kereszténységtartalma. Ez a mi világunknak megfelelő berendezkedés, amit szociális piacgazdaságnak nevezhetünk; nem az angolszász neoliberalizmus, és nem is a szocializmus, amit általában Keletről szokott lefújni ide a szél.
Tisztelt Hölgyeim és Uraim! Tehát a Nemzeti Fórum joggal érezheti úgy, hogy mindaz, amit képvisel, nemcsak magyar összefüggésekben, hanem világ vagy nemzetközi, vagy európai összefüggésekben is érvényes. Hasonlóképpen én Lezsák Sándortól, akit még talán Lakitelek megalakulása előtt is ismertem már néhány esztendővel, mindig azt tanultam a bonyolult történelemmagyarázatok helyett, hogy a végén mindig a jellem számít meg a karakter. És ebben azt gondolom, hogy igaza van. A politikai rendszerek milyenségét és minőségét nem az határozza meg, hogy milyen okosan fundálták ki egyik vagy másik asztal mellett, hanem, hogy azok, akik gyakorolják a politikai hatalmat, akik vállalják a közbizalmat, milyen minőségű, milyen karakterű emberek.
Én természetesen az Önök történetébe nem szeretnék a kelleténél mélyebben beleavatkozni. De mint ahogyan Semjén Zsolt tette, én sem kerülhetem meg, hogy egy mondat, egy gondolat erejéig azért utaljak erre. Ma a Parlamentben van egy botránypárt. Nem nagyon méretes, de kétségkívül izgalmas, gondolatokban gazdag életet élő botránypárt. Elszomorító, hogy az a politikai mozgalom, amely valaha, húsz évvel ezelőtt éppen azt fogalmazta meg, hogy a karakter és a jellem a legfontosabb dolog, oda jut, ahova ma ez a csoport jutott. Ez mindannyiunknak fájdalmas. Nem érzünk kárörömet, csupán beigazolódva látjuk azokat a korábbi, Lezsák Sándortól tanult történelmi leckéket, miszerint persze az érdekek is fontosak, meg taktikázni is kell, meg a politika egy bonyolult világ, de a legfontosabb dolog mégiscsak a jellem és kitartás amellett, amit az ember helyesnek gondol. Úgyhogy ha ott ülök a patkóban Semjén Zsolt mellett, és ha jobbra fordulok, akkor a látókörömbe esik ez a kisebb csoport, akkor mindig az a beszélgetés, vagy az a párbeszéd jut eszembe, amit Szakasits Árpád és Kéthly Anna folytatott egymással, hogy Szakasits Árpád, aki ugye elárulta a szociáldemokráciát, egy tál lencséért eladta azt a kommunistáknak, megírta a maga könyvét valami olyasmi címmel, hogy az „Úton végig kell menni”. Amit Kéthly Anna csak úgy kommentált, hogy „a lejtőn nincs megállás”.
Tisztelt Hölgyeim és Uraim! Mondjunk néhány szót a hazánkról, arról a helyzetről, amiben mindannyian vagyunk. A legfontosabb dolog, amivel szembe kell néznünk, ma nem a gazdasági világválság. Még csak ennek nem is a várhatóan Magyarországra gyakorolt hatása, hanem az a tény, hogy Magyarország vezetési válságban szenved. Egy emberi közösséget kevés dolog rendíthet meg jobban, mint hogy nehéz időkben nem számíthat a saját vezetőire. Amikor azt látja, hogy a saját vezetői nemhogy nem találják meg a jó válaszokat, meg sem értik azokat a problémákat, amelyekre meg kellene találniuk a választ. Magyarország ma ilyen helyzetben van. Egy olyan hajón ülünk mindannyian – ez a szocialista pártnak a felelősségére hívja fel a figyelmet egyébként, hiszen aki vállalja a kormányzást, annak vállalnia kell az ezzel járó teendőket is –, egy olyan hajó utasai vagyunk, ahol a hajóskapitány tengeribeteg. A legénység erőinek nagy része nem arra megy el, hogy kimentse a hajót a bajból, hanem hogy a szerencsétlen tengeribeteg kapitányt kell istápolnia. A szocialista párt ahelyett, hogy erőt, energiát és vezetést adna az országnak, azzal tölti az idejét, arra fecsérli az erőit, hogyan tudja talpon tartani a szerencsétlen hajóskapitányát. Ez felelőtlenség az országgal szemben. Ez nem a szocialista párt belügye, tisztelt Hölgyeim és Uraim, mert a hajón mindannyian ott vagyunk. Mindannyian. És egy tengeribeteg hajóskapitánynál nagyobb Isten csapása válság idején nincsen.
Tisztelt Hölgyeim és Uraim! Amikor vezetési válságról beszélek, akkor nemcsak politikáról beszélek, hanem pénzről is beszélek, akkor gazdaságról is beszélek, és a mindennapi élet terheiről is beszélek. Nem szoktunk ebben az összefüggésben szólni erről, de hadd mondjam el Önöknek, hogy forintban mibe kerül a vezetési válság Magyarországon. Vegyük kiindulási alapul, összevetési alapként Csehországot, amely nagyjából akkora ország, mint mi, történelme is elég hasonló, gazdasági teljesítményét, potenciálját tekintve nagyjából megegyezik a mienkével. Lélekszámában is valahogy hasonlít. Ha Önök megnézik, hogy egy stabil lábakon álló és jól vezetett ország a nemzetközi pénzpiacokról milyen kamat mellett kap hitelt, és összevetik azt azzal, ahogyan mi kapjuk, akkor azt fogják látni, hogy Magyarország a saját államadósságát, amit a mostani kormányzat repített az egekbe, az államadóságát finanszírozó hiteleket, mi körülbelül 4-4,5 százalékkal drágább kamat mellett kapjuk, mint a csehek.
Ez azt jelenti, kedves Barátaim, hogy minden esztendőben, pontosabban mi, tehát nem a politikai elit, hanem mi, mindannyian minden esztendőben 160 ezer forintot fizetünk, ha négytagúnak számítok egy családot. Ugyanis ez a plusz bizalmi válság miatti magasabb kamat mindösszesen kitesz 400 milliárd forintot: mi ennyivel drágábban vesszük fel a pénzt, mint a csehek. Minden évben ennyit fizetünk ki az államkasszából feleslegesen a vezetési válság miatti extrakamat formájában a nyugatiaknak. 400 milliárd forintot, amit ha lebontok koponyánként, akkor egy négytagú családnak egy évben 160 ezer forintot fizet azért, hogy pirulákat vásároljunk a tengeribeteg hajóskapitánynak. Drága gyógyszer, kedves Barátaim! Drága és csak átmeneti könnyebbséget ad. 160 ezer forint egy négytagú család esetében minden évben, amit kifizetünk. Gondolják végig, hogy mennyit keres egy kétkeresős, négytagú átlagos magyar család…
Tisztelt Hölgyeim és Uraim! Amiről beszélünk tehát, ha bennük persze önirónia, és a magyar nemzetre ez mindig jellemző volt, akkor ironikusan is elmondhatjuk, de valójában a helyzet drámai. És a szocialista párt felelőssége aligha túlozható el ilyen körülmények között.
Tisztelt Hölgyeim és Uraim! Ráadásul nyilvánvaló, hogy ezt a bizalmi válságot jelentős változások nélkül magunk mögött hagyni nem tudjuk. Most kitalálták, hallom, hogy a világpiaci válság arra kell, hogy sarkallja a józan embereket, hogy az előrehozott választás gondolatát meg a gyors változás gondolatát tegyék a sublótfiókba. Nézem ezeket a szerencsétlen amerikaiakat. Ezek bezzeg nem hallgatnak a józan észre, ugye. Onnan indult a válság, ott van a szíve közepe, de ezek a megveszekedettek nem halasztják az elnökválasztást. Megtartják.
Tisztelt Hölgyeim és Uraim! Vagyis a dolog az úgy fest, hogy a megújulás, a változás, egy rossz korszak lezárása, egy új megnyitása sürgető. A válság idején minden korábbinál sürgetőbb. Ezért nem igaz, hogy egy gyors változás, legyen az előrehozott választás, más kormány felállítása vagy új miniszterelnök felállítása vagy megtalálása, ellentétes lenne a válság sikeres kezelésének szempontjából. Sőt megfordítom: csak így leszünk képesek kezelni majd ezt a válságot.
Kedves Barátaim! Ha a 400 milliárd forinthoz, amit a bizalmi válság miatt fizet Magyarország, még hozzászámoljuk, hogy a nemzetközi szervezetek jelentése szerint a korrupció Magyarországon, és most csak a felét hiszem el annak, amit mondanak, legalább 200 milliárd forintot visz el évente a közbeszerzésekre, az állam működésére. Ha ehhez hozzáteszem a Világbank jelentését, amely azt mondja, hogy Magyarország a leginkább túlbürokratizált ország. Olyan felesleges eljárásokkal gyötörjük a saját polgárainkat meg a saját vállalkozásainkat, amelyek más országban nem tesznek. Ha ezeket leépítenénk egy normális európai szintre, akkor három év alatt hét százalékos gazdasági növekedési extrához jutnánk, ami azt jelenti, hogy évente a költségvetés legalább további 200 milliárdot szedne be. Ha a megszorítások helyett a gazdasági növekedés politikáját használjuk, akkor tudnunk kell, hogy minden egyes egyszázaléknyi gazdasági növekedés újabb 100 milliárd forintot hoz a költségvetésnek. Aki tehát azt állítja, hogy ma az uralmi forma, a kormányzati gyakorlat megváltoztatása nem hozna Magyarország számára pénzügyi forrásokat, nem mond igazat. A legnagyobb pénzügyi tartalék ma Magyarországon éppen a kormányzat működésében van. Tegnap nagyon furcsán vette ki az magát, higgyék el nekem, hogy miközben egy árva hangot nem ejtettek arról, hogy mennyi pénzt kellene megtakarítani a korrupción, illetve annak visszaszorításán, a bürokrácia leépítésén, a bizalmi válság helyreállításán, az első gondolat az volt, hogy hogyan lehetne pénzhez jutni, az emberek zsebében kotorászni. Csak erről volt szó! Arról, hogyan kellene a saját hatalmi mocsarukat lecsapolni és megtisztítani, arról egy hang nem esett. De hogy hogyan kellene elvenni azoktól a pénzt, akik egyébként egy százaléknyit sem felelősek a mostani válságért, mert nem ők idézték elő, bezzeg erről szó volt, persze elegánsan. Makrogazdasági kifejezésekbe öltözve és öltöztetve a gondolatokat.
Tisztelt Hölgyeim és Uraim! Én azt állítom, hogy Magyarországon a kormányzat magatartásának megváltozása jelentené a legnagyobb pénzügyi tartalékot az ország számára. Nézzük meg az európai uniós pénzek esetét. Most olvastam egy jelentést, amely arról szól, hogy Magyarországon az európai uniós támogatásoknak 3,5 százalékát teszik elérhetővé a kis- és középvállalkozások számára. A százból 3,5 százalékot. Ezzel a 27 európai országból a 25. helyen vagyunk. Persze minden nézőpont kérdése: lehetne rosszabb is, van még egy 26. és egy 27. kiadó hely is, de nem gondolom arra, hogy arrafele kellene fordítani a tekintetünket. Tehát bátran jelentsük ki, hogy az európai uniós pénzek radikális átcsoportosítására van szükség, és követeljük a kormányzattól, hogy ezeknek az összegeknek legalább 30 százaléka a magyar kis- és középvállalkozásokhoz jusson el. A pénzügyi világválság egyébként ezt indokolja.
Tisztelt Hölgyeim és Uraim! Önöknek is feltűnt nyilván, hogy megszelídültek. Nem? Ha figyeljük őket, szinte hízelegnek nekünk. Nem? Múlt héten még fasiszták voltunk. Néhány napja még a válságkupecek, kalandorok, akik a válság lovagjaiként apokaliptikus képeken vágtattunk ott. Semjén, Navracsics meg én. Most olyan kezes bárányok lettek. Udvarolnak nekünk. Acsarkodás sehol, támadás sehol. Mi magyarázza ezt a magatartást?
Tisztelt Hölgyeim és Uraim! Semmi más, minthogy arra akarnak bennünket rávenni, hogy szálljunk be csendestársnak. Szálljunk be csendestársnak az ő üzletükbe. Az ő üzletüket úgy hívják, hogy megszorítás, ehhez értenek. Pénzt venni el az oktatásból, az egészségügyből, a reálbérekből meg a reálértékekből. Én azt javaslom, hogy egy régi slágert idézzek: pokolba már a szép szavakkal. Ne üljünk fel ennek! Azt javaslom a nemzeti gondolat képviselőinek, azt javaslom a Nemzeti Fórum tagjainak, parlamenti képviselőinek, a Szövetség minden szervezetének, magának a Fidesznek is, ne szálljon be csendestársnak a szocialisták üzletébe. Az ugyanis nem az ország üzlete, hanem a szocialistáké. Nekünk az energiáinkat olyan megoldások érdekében kell mozgósítanunk, amely a magyar emberek érdekeit szolgálja, és nem a mostani uralkodó elit túlélését. Ezért bátran mondjuk ki, hogy egész addig, amíg a kormányzaton belüli összes tartalékot nem mozgósítottuk, amíg a politikai változással együttjáró 400 milliárd forintos megtakarítást nem realizáltuk, meg a korrupció, bürokrácia visszaszorításából keletkező százmilliárdot nem takarítottuk meg, addig semmilyen megszorításról nem lehet szó. Ezt én egész egyszerűen árulásnak, a választópolgáraink elárulásának tekinteném, ezért bátran mondjuk ki, a megszorítócsomagot, amelyet mézes-mázas szavakkal próbálnak most becsempészni a politikai közéletbe, utasítsuk el. Tegyük világossá, hogy van másik út, van másik választás, amit növekedési programnak nevezünk, amely nem a megszorítások irányában, hanem a növekedés irányában próbálja megtalálni a kiutat a válságból. A növekedés azt jelenti, hogy megvédjük a munkahelyeket. A megszorítás politikája azt jelenti, a következő évben több százezer ember veszítheti el a munkáját. Megkezdődtek a gyár bezárások. Már a múlt héten több cég jelentette be, hogy bezárja, illetve felfüggeszti a tevékenységét. Ha nem indulunk meg az adócsökkentések útján, ha nem indulunk meg a gazdasági növekedés útján, még több gyárat fognak bezárni. Nekünk nem a gyárosokért fáj a szívünk, bár lassacskán meg fogjuk tanulni, hogy nekünk is az a jó, ha nekik jól megy, mert ha nekik jól megy, akkor vannak állások, amelyeket be tudunk tölteni. Széles Gábor erről az összefüggésről nálam jobban tudna beszélni. Tehát mi érdekeltek vagyunk a nemzeti tőke képviselőinek sikerében, mert egyfelől a nemzeti tőke képviselőinek sikere erősebbé teszi az országot, másrészt munkalehetőséget ad azoknak, akiknek nem tőkéjük van, hanem tudásuk meg munkaerejük. Márpedig ha ők nem tudják a tudásukat és a munkaerejüket megélhetési forrásra azaz pénzre váltani, abból lesz az igazi gazdasági visszaesés. Tehát nekünk adócsökkentésekre, a magyar vállalkozások megmentésére van szükségünk.
Tegnap azt is figyeltem, én azt gondoltam egy időben, hogyha egy tanácskozást élőben ad egy televízió, akkor ez a hazugságoknak valamifajta kordában tartását is jelenti. De nem! Sőt azt gondolom, hogy meglódítja a nagyotmondók fantáziáját. Tegnap például megvettek bennünket azzal a történettel, hogy felsorolták, mit csinálnak a nyugat-európai országok válságkezelés címszó alatt. Felsorolták, s azt mondták, na ugye, a megszorítások irányába megy mindenki. Holott minden, amit felsoroltak, az ellenkezőjét jelentette. Mitől megszorítás az, ha százmilliárd eurókat tesznek bele a gazdaságba? A megszorítás azt jelenti, hogy pénzt veszünk ki onnan. Az összes európai állam az ellenkezőjével próbálkozik: pénzt próbál juttatni a gazdaságnak. Akinek van likvid, tehát gyorsan mozgósítható pénze, megpróbál azonnali költségvetési forrásokat betolni a bankrendszerbe, a hitelezési rendszerbe, a vállalkozó szférába. Akinek pedig nincsen, mint például a szegény portugáloknak, azok azonnal lecsökkentik az adót. A portugálok levitték a kis- és középvállalkozások nyereségadóját 12,5 százalékra, ami az Európai Unióban a lehetséges legalacsonyabb mérték. Azonnal. Mindenki a növekedés felé keresi a megoldást, leszámítva Magyarországot, aki pénzt akar kivenni – az állam javára egyébként, pénzt akar kivenni az emberek zsebéből. Úgy mutatják be, mintha Európa ezen az úton járna. És ebben a magyar közvélemény teljes nyilvánosságot nem zavarja őket. Szóval, tisztelt Hölgyeim és Uraim, azt kell mondanom, hogy az arcátlanságnak tényleg úgy tűnik, nincs határa. Ma a magyar kormányzat megszorítócsomagja szembemegy, élesen szembemegy, diametrikusan megy szembe az európai uniós államok megoldási törekvéseivel. Tehát nekünk nem most kell a megszorítások magyar modelljét kigondolni, hanem korábban kellett volna a magyar gazdaság magyar modelljét kigondolni annak érdekében, amikor a válság bekövetezik, ne legyünk olyan védtelenek és gyengék, mint amilyenek most vagyunk.
Tisztelt Hölgyeim és Uraim! Hasonlóképpen: tegnap úgy dicsérgették magukat a kormány képviselői, mint egy rossz bundameccsen. A pénzügyminiszter bekísérte a miniszterelnököt, a miniszterelnök a pénzügyminisztert, jól elvoltak. Mekkora erőfeszítéseket tettek a válság megoldása érdekében. Ehhez képest, tisztelt Hölgyeim és Uraim, már jó egy hete a nyugat-európai országok próbálják a számukra fontos bankokat megmenteni. Magyarországon egyetlen olyan bank van, ahol az emberek megtakarításainak nagy részét őrzik, ahol a magyar folyószámlák tekintélyes része, a lakossági folyószámlák tekintélyes része található. Az OTP. Történt valami ebben az országban annak érdekében, hogy az OTP részvényeinek vízesésszerű zuhanását megállítsuk? Semmi nem történt. Hátha valamit kellett volna tenni, akkor az OTP háza táján kellene valamit tenni végre, hogy ne engedjük az egyetlen a rendszerváltás után magyar területen maradt, legalább a főhadiszállását tekintve Magyarországon található utolsó pénzintézet ne váljon mások olcsó prédájává. Tettünk valamit ennek érdekében, azon kívül, hogy megdicsérte a pénzügyminiszter a miniszterelnököt? Semmit nem tettünk, tisztelt Hölgyeim és Uraim! Azt kell tehát mondanom, hogy a vezetésképtelenség, a vezetési válság már a rövidtávú lépéseknél is súlyos hiányosságokat eredményezett egészen odáig, hogy nem volt olyan régen, talán hétfőn lesz két hete, hogy a Parlamentben kijelentették: valószínű, hogy a pénzügyi válság Európát egyáltalán nem fogja érinteni, Magyarországon pedig direkt hatásai egyáltalán nem lesznek.
Nos, tisztelt Hölgyeim és Uraim! Most érkeznék el mondandóm legfontosabb részéhez, amire már nem maradt időnk. Ez pedig annak a kérdésnek a felvetése, és aztán megfontolásra Önök elé terjesztése, hogyha ennyire változik a világ, ha mindenünk mozog, ahogyan talán az én szavaimból is kiolvasható volt, akkor nekünk magyaroknak, mondjuk úgy, hogy a Kárpát-medencei magyarságnak mik is az érdekei? A nemzeti érdekről sokan beszélünk, arról keveset szoktunk beszélni, hogy a nemzeti érdek tartalma időben és térben változik. Ahogy a világ változik, hirtelen más válik a nemzeti érdekek szempontjából a legfontosabbnak, s ami korábban fontosnak tűnt, időlegesen vagy tartósan hátrább került. Tehát eljött az idő, hogy nekünk magyaroknak meg kell határoznunk, mik a legfontosabb nemzeti érdekek az előttünk álló egy-két évtizedben. Erről kellene igazából folynia a magyar közbeszédnek. Ha nem folyik legalább még a mai tanácskozáson, ha Sándor még a szót nálam hagyja, legalább hadd vessek fel néhány mondatot, hol találnák meg ezeket a nemzeti érdekeket.
Az első és legfontosabb dolog, amit szeretnék elmondani Önöknek az, hogy szerintem a szabadság és a függetlenség továbbra is maradjon elsőszámú nemzeti érdek. Ne üljünk fel a dajkameséknek, hogy a modern világban a függetlenség már nem értelmező. Dehogynem: pontosan tudjuk, hogy a függetlenség az, amikor nem Berlinből és nem Moszkvából mondják meg – hogy hatvannégy és hatvan évvel ezelőtti időket idézzem vissza –, hogy mit kell tennie Magyarországnak. Igenis a függetlenség a modern korban mind gazdasági, mind politikai értelemben továbbra is érvényes. Tehát mi nem akarunk olyan vezetést látni Magyarország élén, amely kijelenti, mint erre már került sor az elmúlt időszakban, hogy a függetlenség egy értelmetlen kifejezés a modern időkben, ha úgy tetszik, kikerült a modern politika szótárából, és a függetlenség ezért nem képvisel kitüntetett értéket a magyar politikai vezetés számára. De igen, a függetlenség összefügg a szabadsággal, és ezért szerintem a függetlenség és a szabadság mellett továbbra is ki kell állnunk, akármilyen is globalizált a gazdaság, és akármilyen együttműködésre is kényszeríti a politikai eliteket mondjuk az Európai Unió vagy az új világ. Hasonlóképpen szerintem érdemes kiállni továbbra is a demokrácia mellett. Nem minthogyha minden reményünket beváltotta volna. Erről egyáltalán nem vagyok meggyőződve, sőt nem is azért kell kiállni a demokrácia mellett, mintha néhány feltűnő hibája, egy-kettő talán születésinek is mondható, nem vált volna nyilvánvalóvá a számunkra az elmúlt időszakban. A középszer és a minőség problémája, amit a népi írók egyébként már a harmincas években nagyon jól megfogalmaztak, annak a napi megtestesülése a magyar kormányra nézvést itt áll előttünk.
Tisztelt Hölgyeim és Uraim! Ennek ellenére én azt mondom, hogy a választás szabadsága továbbra is a magyar ember életének természetes része kell, hogy maradjon. Nemcsak arról van szó, hogyha elmegyünk politikai választást tenni egy választáson, akkor ne csaljanak, akkor ne változtassák meg az eredményeket mesterségesen, ne tévesszék meg az embereket, hogy mire a pillanat elérkezik, már ne tudjanak jó döntést hozni. Bár erről is szó van, hogy a politikai választásnak maradjon meg továbbra is tisztasága, és legyen valódi értelme. Ne áldozatai legyünk egy választásnak, hanem szereplői. De többről is szó van: szerintem továbbra is tegyünk hitet amellett, hogy mi szabadságszerető nép vagyunk, és olyan világban akarunk élni, ahol mindenki eldönthet, hogy hogyan, kivel és mivel formában kíván élni. Csak bizonyos közös szabályok betartását várjuk el kölcsönösen egymástól.
Hasonlóképpen azt kell mondanom, és a népi írókról itt sokat tanulhatunk, hogy lassan az elsőszámú vagy legalábbis a legfontosabb nemzeti értékek csoportjába sorolandó értékké válik a szociális egyensúly kérdése. Se szabadság, se függetlenség, se demokrácia nincs, ha hiányzik mögüle a szociális egyensúly. Minden csak formális lesz, látszólagos, virtuális, passzátszerű, Patyomkin-szerű, de nem valóságos. Szociális egyensúly márpedig kell. Arról is beszélhetünk, hogy a társadalmon belül érdemes szociális egyensúlyt tartani. Gazdagabbak és szegények között milyen különbségek engedhetők meg, de én most nem erről szeretnék beszélni, hanem arról, hogy a családok életében kell egy szociális egyensúly. Az egy nemzeti cél, hogy Magyarországon ne legyen olyan család, amely úgy teszi meg a hónapot, hogy pontosan tudja, hogy a hónap végén nem fogja tudni, bár dolgoznak a család tagjai, és mértéktartóan élnek, mégsem fogja tudni kifizetni a költségeit, amibe a család létfenntartása került az adott hónapban. Szociális egyensúly tehát a családok életében. Ez azt jelenti, hogy létbiztonságnak kell lennie. Ha megbetegszünk, kell, hogy legyen esély arra, hogy meggyógyulhassunk. És ha úgy gondoljuk, hogy a gyerekünk tehetséges, akkor a legjobb iskolába is el kell tudjuk juttatni, függetlenül attól, hogy egyébként mi a család anyagi helyzete. Tehát a létbiztonsághoz, az egészséges élethez és a tudáshoz való hozzá férés lehetőségének nyitva kell maradnia a magyar családok számára. Ez az a szociális egyensúly, amiért érdemes ez ügyben fáradozni.
Hasonlóképpen úgy gondolom, hogy a védelem joga szintén az elsődleges nemzeti érdekek közé kell, hogy emelkedjen. Ugyanis erőszak nemcsak Budapest utcáin tapasztalható. Sőt nem ott tapasztalható elsősorban. Igaz, hogy a vidéki erőszak főszereplői nem bloggerek. Más természetű emberek veszélyeztetik a köznyugalmat meg a békés életet vidéken, de kétségkívül a mindennapi békés élet veszélybe került. Nemcsak a nagyvárosok külső kerületeiben, hanem most már a korábban a béke szigetének számon tartott falvainkban is. Az állam gyakorlatilag kivonult a közrend fenntartásának feladataiból. Nincsenek körzeti megbízottaink, alig van vidéki kirendeltsége a rendőrségnek, és a védelem joga, ami minden civilizált államban megilleti az állampolgárokat, egész egyszerűen elpárolgott. Nekünk ez jár. Azért élünk államban, hogy az állam megvédje a fizikai biztonságunkat, a szeretteink fizikai épségét, és megvédje a munkánk értelmét, mindazt, amit megtakarítottunk, amit abból létrehoztunk, a vagyont vagy a vagyonocskát, kinek mi áll rendelkezésre. Ez a védelem joga, amit meg kell adni az államnak, és amit a magyar állam ma nem tud megadni. Ezért én határozottan szeretnék lándzsát törni amellett, hogy a nemzet érdekeink között emeljük a biztonságos életet az egyik legfontosabb magaslatra, és mondjuk ki, hogy a védelem jogát a magyar államnak a jövőben garantálnia kell.
Szerintem Közép-Európa is nemzeti érdekké vált. Itt Lezsák Sándornak és a Magyar Demokrata Fórumnak, meg az azt megelőző szellemi mozgalmaknak komoly erényei és teljesítményei vannak. Hiszen ők voltak talán az elsők – a Fideszt is megelőzően néhány esztendővel –, akik rájöttek arra, hogy vannak sorstársaink. És ha már vannak, akkor érdemes velük együttműködni. Tehát közép-európai összefüggésben kell látnunk az antikommunista ellenállási mozgalmakat is; a közép-európaiakkal hosszú távú együttműködést érdemes kialakítani. És most, hogy Oroszország megint felemelkedett, és mi mindannyian tagja vagyunk Brüsszelnek, nyilvánvaló, hogy Közép-Európa jelentősége megnőtt. Tehát magyar érdek, hogy Közép-Európa súlya növekedjen. Nekünk közös energiabiztonsági alapokat kell létrehoznunk, nekünk az észak–déli kereskedelmet és irányt, amelyet a kelet–nyugat váltott fel, szorított ki a II. világháborút követően, újra kell építenünk. A világ természetes áramlási iránya a mi világunkban nem kelet–nyugat volt, hanem észak–dél elsősorban. Nem mondom, hogy a kelet–nyugatot hanyagoljuk el, de építsük ki az északi és a déli haladási irányt. Autópálya, vasút, gázvezeték, energiavezeték szempontjából egyaránt. Hozzunk létre a közös közép-európai pénzintézeteket. Miért nincsen közép-európai fejlesztési bank, ha van egyébként Európai Fejlesztési Bank? Miért nincsenek meg azok a közép-európai pénzintézetek, amelyek a Baltikumtól az Adriáig terjedő térség számára nyújtanának saját pénzügyi forrásokat, lehetőséget, felemelkedési és együttműködési esélyt? Tehát Közép-Európa is, úgy gondolom, hogy a nemzeti érdekeink sorába emelkedett.
Végezetül az utolsó dolog, amit én talán az első helyre tennék, bár nagy a versenyfutás itt a nemzeti érdekek között: a vállalkozó magyarok. Ugye a magunkfajta, értelmiségi háttérrel rendelkező emberek, akik azt tanulták, a népi íróktól, de másoktól is, hogy mindig a nagy összefüggéseket kell megérteni, hogy mindig a legtágasabb keretbe érdemes helyezni a saját nehézségeinket. Időnként elfeledkezünk arról, hogy a megoldás nem az államtól jön. Ezt a gazdasági válságot például, amelynek az előszobájában vagyunk, ha el tudjuk kerülni, nem a kormány kerüli majd el, ha pedig meg tudjuk oldani, akkor sem a kormány fogja megoldani. Ugyanis a kormányok nem tudnak pénzt csinálni. Ha a kormányok állítanak elő pénzt, akkor előbb-utóbb baj van. Értéket sem tudnak előállítani kormányok. A kormányok abban tudnak segíteni, hogy értékteremtésre alkalmas és kész emberek értéket tudjanak teremteni. Vannak itt színházigazgatók; nagy bajban lennénk, ha az illem teremtene értékeket. Komoly probléma lenne, hogyha a kultúrminiszter úgy gondolná, az ő feladata az értékteremtés. Neki meg kell értenie, hogy az ő feladata az, hogy az értékteremtésre képes emberek előtt kinyissa az ajtót, és biztosítja a munkájuk feltételeit, hogy értékeket teremthessen.
Nagyon fontos dolog a kormányzás logikáját illetően, ha a polgári kormányzás neve mellé a sikeres jelzőt esetleg kellő óvatossággal és szerénységgel odahelyezhetjük, akkor az azért van, mert megértettük az összefüggést. A polgári kormány pontosan tudta, hogy nem mi fújjuk a passzátszelet. A passzátszelet Önök fújják, a polgárok fújják. Nekünk egyetlen dolgunk van, hogy az ország vitorláját belefordítsuk ebbe a szélbe. Ez a feladata a mindenkori kormánynak. Ezért a vállalkozó magyarok a legfontosabbak. Ugyanis Magyarország tele van vállalkozni akaró magyarokkal, és most nemcsak a vállalkozókra gondolok, akik a gazdasági életben vállalkoznak, hanem akik családra vállalkoznak, gyereknevelésre vállalkoznak. Akik tudományos teljesítményre, akik a föld megművelésére vállalkoznak. Mind vállalkozó magyarok. Sokan vagyunk, nagyon sokan vagyunk. Mi adjuk az ország erejét. Ez az az erő, ami ki tud bennünket húzni a válságból. Ezért a kormányzatnak nem az a dolga, hogy le- és megfojtsa ezeket az energiákat, hanem hogy felszabadítsa azokat. Le kell emelni a fedőt annak érdekében, hogy ezek az energiák végre utat találjanak. És én hiszek abban, hogy a vállalkozó magyarok ki is fogják húzni Magyarországot a bajból, ugyanis ismerem a saját hazámat.
Magyarország többre képes, mint amit ma látunk tőle, és be is fogja bizonyítani, hogy többre képes, és nekünk az a dolgunk – ennek jegyében szeretném majd Sándorral megújítani az együttműködésünket, hogy a mi szövetségünk képes legyen arra –, hogy a vállalkozó magyarok előtt teret nyisson, és bebizonyítsa mindannyiunk számára, magunknak is, Magyarország számára is meg a világ számára is, hogy Magyarország igenis többre is képes. Bátran mondjuk ki: az a szellemi elit, most nemcsak a kormányzatban ülő személyekre gondolok, hanem az a szellemi elit, amely körülveszi a hatalmat, az kiégett. Kiégett, kifáradt és kimerült. Az érveik üresek, megfontolásra is alkalmatlanok, megcsömörlöttek a hazugságaiktól, az egymással szemben folytatott praktikáiktól. Lényegében már csak megúszni akarják már ezt a dolgot, maguk sem hiszik magukról, hogy új energiákat, új lendületet tudnak adni. Belefáradtak mindenbe, és valószínűleg utálnak is sok mindent. Magukat egy kicsit, egymást, de bennünket aztán a legjobban. Talán a hazájukkal sincs minden rendben.
Tisztelt Hölgyeim és Uraim! Ugyanis mi ellenálltunk a népboldogító megfontolásaiknak. Azt látják, hogy a remek reformtörekvéseiket az ország nem akarja elfogadni, és ezért talán az ország iránt érzett szeretettel is lehetnek ott néminemű problémák.
Tisztelt Hölgyeim és Uraim! Végezetül annyit szeretnék Önöknek mondani, hogy ez nemcsak lehetőség, hogy kötelesség is a számunkra. Ha egy magát jobboldalinak, népinek, nemzetinek, kereszténydemokratának, ahogy tetszik, széles a mi szövetségünk, mindegyik megfogalmazásban van igazság, tehát ha a mi közösségünk úgy érzi, hogy tele van tetterővel, ha lát megoldásokat, ha azt látja, hogy ilyen sokan vagyunk, hogy ennyi remek ember áll készen arra, hogy erőket mozgósítson annak érdekében, hogy kijussunk a mostani helyzetből, akkor nemcsak lehetőség, hanem kötelesség is, hogy ezt bebizonyítsuk. Ezeket az erőket mozgósítsuk, és felváltsuk a mostani kiégett hatalmi elitet, s egy tettre kész, bátor, vállalkozni akaró és nemzete iránt elkötelezett másik kormányzati, szellemi erőt állítsunk a helyébe. Aztán majd összeszedik magukat, és a váltógazdálkodás rendjének megfelelően visszatérhetnek a ringbe, hogy ismét összemérjük az erőinket. De most nem szükséges összemérni az erőnket. A vak is látja, hányadán állunk e tekintetben, tisztelt Hölgyeim és Uraim!
Most már csak arra volna szükség, hogy akik a hatalmat gyakorolják, felismerjék, hogy minden egyes perc, amivel tovább a hatalomban maradnak, iszonyatos károkat okoz ennek az országnak, és a legjobb, amit tehetnek az, ha visszaadják a megbízatásuknak azoknak, akiktől kapták: Magyarország polgárainak. Ez a pillanat el fog következni, és nekünk ebben a pillanatban készen kell állni, hogy megmutassuk az ország számára, mi az a másik út, mi az a másik választás, mi az a másik lehetőség, amelyen közösen, mindannyian egyébként, nemcsak mi, ők is, jobb és baloldali emberek egyaránt elindulhatunk, és Magyarország bebizonyíthatja, többre képes.
Sándor, e tekintetben kívánok nektek sok erőt és egészséget, és várom a lehetőséget, hogy megújítsuk a szerződést, ami a Fideszt, a mi szövetségünket és a Nemzeti Fórumot kötötte össze a múltban, és köti majd össze a jövőben, mert hiszek abban, hogy a népi gondolat és a népi hagyomány a XXI. századhoz is tartozik.
Köszönöm szépen a lehetőséget!


orbanviktor.hu
