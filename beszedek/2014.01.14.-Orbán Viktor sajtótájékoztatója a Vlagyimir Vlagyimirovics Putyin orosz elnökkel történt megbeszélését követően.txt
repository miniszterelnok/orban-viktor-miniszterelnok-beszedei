Orbán Viktor sajtótájékoztatója a Vlagyimir Vlagyimirovics Putyin orosz elnökkel történt megbeszélését követően
2014.01.14.

            2014. január 14. Moszkva (Москва)
        


	Mélyen tisztelt Elnök Úr! Tisztelt Hölgyeim és Uraim!

	 

	Először is Önök előtt is szeretném megköszönni a mai munkatárgyalások lehetőségét az elnök úrnak, és sok sikert kívánok az olimpia megrendezéséhez. Mi nagyra értékeljük az elnök úrnak azokat az erőfeszítéseit, amelyeket annak érdekében tett, hogy a közép-európai országok és Oroszország, különösen Magyarország és Oroszország kapcsolatában a jövő szempontjai kerüljenek előtérbe. Különösen nagy elismerésünket fejeztük ki az elnök úrnak az orosz külpolitika keresztény közösségek érdekében világszerte folytatott munkásságáért. A gazdasági kérdéseket illetően Magyarország jelene és jövője szempontjából rendkívül fontosak az orosz–magyar gazdasági kapcsolatok – ezek elérik a stratégiai minőséget. Szeretném megköszönni a szakértőknek és az államigazgatási embereknek az elmúlt egy évben végzett munkájukat, ami a kereskedelmi forgalom javulásában testesült meg. Magyarországnak az az érdeke, hogy Oroszország egyre több beruházással jelen lehessen Magyarországon, ezért megállapodtunk az elnök úrral, hogy különböző formákban bátorítani fogjuk az orosz ipar jelenlétét Magyarországon. Ami a nukleáris energetikai együttműködést illeti, ott azt kell elmondanom Önöknek, hogy kevés jó dolgot örököltünk a kommunizmusból, de az 1966-ban megkötött szovjet–magyar energetikai megállapodás a jó örökségek közé tartozik. Ezzel a megállapodással megteremtettük a föltételét, hogy fönnmaradjon és erősödjön az orosz–magyar atomenergetikai együttműködés. Kiváló szakmai megállapodást kötöttünk, amit örömmel fogunk terjeszteni a magyar parlament elé jóváhagyásra. A megvalósítás körüli pénzügyi tárgyalások jó állapotban vannak, jó ütemben haladnak, és folytatódni fognak. A Déli Áramlat ügyében Magyarország elkötelezett, a szerződésben vállalt kötelezettségeinket teljesíteni fogjuk, és az elnök úrnak ismét megerősítettem, hogy mi egy hosszú távú, baráti orosz–magyar együttműködésben gondolkodunk, ezért szeptemberben várjuk azt a 200 orosz diákot, akiknek a magyar állam ad majd kormányzati ösztöndíjakat Magyarországon. Még egyszer köszönöm az elnök úrnak az együttműködést!


	 

miniszterelnok.hu
