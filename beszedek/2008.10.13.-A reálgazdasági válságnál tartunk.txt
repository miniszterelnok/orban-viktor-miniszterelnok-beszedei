A reálgazdasági válságnál tartunk
2008.10.13.

            Beszéd a Munkaadók és Gyáriparosok Országos Szövetsége rendezvényén, Budapesten.
        

 

Jó napot kívánok! Tisztelettel köszöntöm Önöket! Mondjon  valami biztatót. Régi történet a színház világából. Suka Sándor  színművész úr bement Major Tamáshoz, aki akkor a Nemzeti Színház  igazgatója volt, és mondta, hogy jön az új gyerek, nehéz a megélhetés,  fizetésemelésről lehetne-e szó. Mondta Major, hogy szó sem lehet róla.  Dehát, Igazgató Úr, mondjon már valami biztatót! – kérte Suka művész úr.  Mire Major: Hajrá Suka!

Nos, tisztelt Hölgyeim és Uraim, ennél  azért talán valamivel több várható tőlem, hogy Matolcsy György barátom  nevében is beszéljek. Több várható tőlünk talán a mai délelőtt során is.  Izgalmas időket élünk – mondta Elnök Úr. Ez egy régi kínai bölcsességet  juttatott az eszembe. Amikor a kínaiak valami rosszat akarnak, tehát  borzalmasan rosszat akarnak – átkozódás erejével – kívánni az  ellenfeleiknek, akkor a maguk elegáns módján azt szokták neki mondani,  hogy élj meg izgalmas időket!
Nos, tisztelt Hölgyeim és Uraim! Ha  ezek az izgalmas idők, akkor a kínaiaknak mégis csak igazuk van. Hiszen  amiben vagyunk, az válságok sorozata. Kezdődött minden egy  energiaválsággal; egy nagy energiaár-robbanással. Matolcsy György most  publikált könyvében világosan kimutatta, hogy a folyamat nem az utóbbi  időben kezdődött, hanem már évekkel korábban. Az utóbbi időben csak új  nagyságrendi fázisába lépett. Mindez folytatódott az élelmiszeripari  válsággal, azután következett a pénzügyi válság, és most pedig egy  reálgazdasági válság felé tartunk. De ha az Elnök Úr szavait jól  értettem, akkor a saját bőrükön úgy érzik, hogy már benne is vagyunk.
Tisztelt  Hölgyeim és Uraim! Elöljáróban azt szeretném mondani Önöknek, hogy az a  politikai közösség, amelynek én vezetője vagyok, az elmúlt időszakban  több munkacsoportot is felállított, hogy a következő korszak és a  következő kormány számára gazdaságpolitikai programokat készítsen.  Felállítottuk az Európai Kutatóintézetet, amely gazdasági kérdésekkel is  foglalkozik, és Martonyi János vezeti. „Az euró bevezetése  Magyarországon” címmel felállítottunk egy munkacsoportot, amelyet  Szapáry úr vezet, létrehoztunk egy Befektetői Tanácsot, amelyet pedig  Járai Zsigmond irányított. Amikor most az előadásomat itt, Önök előtt el  fogom mondani, akkor a mondandóban az ő munkáikra is támaszkodom.  Matolcsy György is itt van velem, afféle gazdaságpolitikai testőrként.  Amikor majd beszélgetni fogunk, és mondandóm kiigazítást igényel, akkor  ezt majd ő fogja udvariasan megtenni mindannyiunk számára.
Tisztelt  Hölgyeim és Uraim! Engedjék meg, hogy előadásomat azzal a gondolattal  kezdjem, ami az előadásunk címe. Az Elnök Úr nem kis terhet rakott a  vállamra, amikor azt tanácsolta, hogy legyen ez az előadásnak a címe:  „Kihívások előtt a világ és Magyarország”. Ha megengedik, én úgy  próbálok megfelelni ennek a felkérésnek, hogy először tágabb  összefüggéseket szeretnék, szükségszerűen elnagyolt ecsetvonásokkal  felvázolni Önök elé, és onnan közelítenénk haza a mi magyar világunkba.  Ha megengedik, a nagyobb összefüggések felvázolása során beszélek majd  olyan kérdésekről is, amelyeknek nincs talán közvetlen összefüggése az  Önök mindennapi pénzügyi helyzetével, vállalkozásával, de higgyék el,  miután nem egyszerűen a magyar vagy az európai gazdaság átalakulásáról  van szó, hanem jól láthatóan az egész világgazdaság egy új korszakba  lépett, érdemes szerintem Önöknek, pénzembereknek, gazdasággal  foglalkozó embereknek is tágabb összefüggéseket is látni, előhívni a  horizonton ahhoz, hogy el tudják képzelni saját maguk, a vállalataik  Magyarország következő 15-20 évét.
Nos, tisztelt Hölgyeim és  Uraim, az első kihívás, amivel a világ szembesül, de legalábbis a magát  műveltnek gondoló demokratikus szabad nyugati világ, az egy új  kombináció. Egy olyan új kombinációja a politikának és a gazdaságnak,  amelyet korábban nem ismertünk. Vagy legalábbis ilyen súllyal nem  kellett számításba vennünk. Ezt nevezzük úgy, hogy autoriter politikai  rendszer egyfelől, piacgazdaság más felől. Ezek kombinációjára épülő  társadalmi rendszerek emelkednek fel ma a világban. Korábban ahhoz  voltunk hozzászokva, hogyha a sikerről van szó, akkor azok az országok  és kultúrkörök jönnek számításba, azok képe jön a szemünk elé, ahol a  demokráciát, a politikai szabadságot és a piacot kombinálták. Most  azonban egy világméretű versenyfutás zajlik nem egy év és nem két év  távlatában, valószínűleg ez meghatározza még az én generációm, mi  generációnk életét is. Mi bizonyul hatékonyabbnak? Mi bizonyul  sikeresebbnek? És mi lesz vonzóbb a világ többi része számára? Azok a  fajta berendezkedések, ahol a politikai szabadság nem létezik, autoriter  politikai rendszerek biztosítanak kiszámítható feltételrendszert a  gazdaság számára, piacot kombinálnak. Én nem diktatúrát mondanék, bár  éppen mondhatnék azt is, de egy ilyen szép napos őszi délelőttön az  autoriter kifejezés talán elegánsabb, kevesebb nagykövet fog tiltakozni  holnap reggel. Tehát autoriter politikai rendszerek és piacgazdaság  kombinációja egyfelől, valamint a szabadság, a demokrácia kombinációja a  piacgazdaságban másfelől.
A világban mindig volt valamilyen  rendszerszerű, rendszerösszefüggési nagy versenyfutás. Ugye emlékezünk  arra, hogy volt még a mi életünkben egy versenyfutás a szabadpiac meg az  államszocializmus között. Ezt nevezhetjük a hidegháború korszakának is.  Aztán a kilencvenes évek elejétől kezdve úgy láttuk, hogy az igazi  versenyfutást, az igazi versenyt a világban úgy fogalmazhatjuk meg, hogy  a piac angolszász felfogása, az angolszász piacgazdaság versenyez majd a  kontinentális piacgazdasággal, amit nevezzünk most itt szociális  piacgazdaságnak. És alig telt el a rendszerváltás, illetve a  hidegháború, az államszocializmusok összeomlása óta néhány év, és egy  teljesen új versenyfajtával találjunk magunkat szemben. Azzal, amelyet  az előbb itt megneveztem. Most ami van, versenyfutás Kínával,  Oroszországgal, és ne feledkezzünk el a későbbiekben majd az iszlám  világról sem. A kérdés úgy hangzik, melyik képes több ember számára  hozzáférhető jólétet teremteni, és ezzel vonzó példát adni a világ többi  számára. A verseny körülményei, amelyikben mi, a szabad világhoz  tartozó népek, nemzetek, mint amilyen Magyarország is, ezt a versenyt  futja, a körülmények számunka nem kedvezőek.
Az első, számunkra  kedvezőtlen körülmény, amit mindenképpen ide kell idézni magunk elé,  hogy a globalizáció haszonélvezőinek szereplői felcserélődtek. A  globalizációval járó előnyök áramlási iránya megváltozott. Korábban a  globalizációt úgy fogtuk fel, itt azt hiszem, talán nem tévedtünk, hogy a  világ erőforrásait be tudjuk csatornázni a nyugati szabad világ  gazdasági erőforrásai közé. Tehát nyugodtan mondjuk ki, a mi világunk, a  mi kultúránk volt az első számú haszonélvezője: a javak, a tőkeerők, az  abból fakadó profit mind a mi világunk mérleg előnyét mutatta. Ez most  megfordult. Jól látható, hogy ez az emberek, áruk, pénz, szolgáltatások  szabad áramlása nem a mi világunkat fejleszti legjobban. Szerintem  továbbra is előnyünkre válik egyéb iránt, de ez most nem a mondandóm  tárgya, hanem olyan kontinensnyi országokat, új világokat emel fel, mint  Kína, Oroszország vagy éppen a muszlim világ. Tehát a globalizációval  együtt járó előnyök áramlási iránya megfordult.
Másodsorban itt  van ez a nyugati pénzpiaci válság. Most még nem látom világosan, hogy ez  a nyugati pénzpiaci válság, ami Amerikából indult ki, hogyan hát  Ázsiára. Erről elég kevés információnk van még. Nyilván a gazdasági  rendszerre gyakorolt hatásáról több információval rendelkezünk, de a  felemelkedő autoriter politikai rendszer és piacgazdaság kombinációjára  épülő államokra gyakorolt hatását, Oroszországot valamelyest ismerve,  onnan valamelyest ugyan származnak információk, de összességében ezt a  hatásmechanizmust még nem látjuk, de én megkockáztatom, hogy ott a  romboló hatás sokkal kisebb lesz. Ennek pedig az az oka, hogy a nyugati  pénzpiaci válság a liberalizmus általános filozófiai problémájából  fakad.
Ha megengedik, bár ez nem tartozik az Önök cégeinek  profitkérdései közé, de azért egy gondolat erejéig időzzünk itt el. A  liberális felfogás – most nem a gazdaságról beszélek, hanem általában  mint egy szellemi áramlatról – egy hibás antropológiai tételen nyugszik.  Ezzel lehet együtt élni, a világon sok elmélet nyugszik hibás  antropológiai előfeltevésen, és ettől még elég jól el vagyunk vele,  azonban időnként ennek gyakorlati jelentősége lesz. A liberalizmusnak az  a hibás antropológiai előfeltevése van, miszerint a szabadság azért jó  dolog, mert az ember születendően, születésénél fogva jó. És ha minél  több korlátot veszünk el az emberek elől, az a jó, amivel együtt  született az ember, annál inkább kiárad, és a világot is jobbá teszi.  Azonban mindannyian tudjuk egy bizonyos életkor után legalábbis, hogy az  ember nemcsak jó tulajdonságokkal, hanem rossz tulajdonságokkal is  születik, és amikor nincsen korlátja a liberalizmusnak, akkor nemcsak az  antropológiailag jó, hanem az antropológiailag rossznak tekinthető  emberi ösztönök is kiáramlanak, és elterjednek a világban. Ezért a  liberalizmus, ami önmagában egy derék dolog, korlátok nélkül roncsoló  ideológiává és eszmévé válik.
Most ennek egy konkrét megjelenési  formáját tapasztaljuk. Ugyanis ha végigolvassuk az elemzéseket erről a  pénzügyi válságról, akkor rendkívül okos okfejtéseket találhatunk.  Szapáry György írt egy briliáns feljegyzést, tanulmányt számunkra, a  fideszesek számára, amiben elemezte ennek a hitelválságnak az okait. Az  Európai Néppárt ezelőtt két héttel egy brüsszeli ülésén, amin magam is  részt vettem, egy dokumentumot fogadott el, amelyben feltárta a pénzügyi  válság okait, és javaslatokat tett az európai döntéshozóknak, mit  kellene tenni. Itt beszéltünk arról, hogy fedezetnélküli hiteleket  bocsátottak ki, ezeket összecsomagolták, kötvényesítették,  felülminősítették, és utána szétszórták a világon, és ez megfertőzött  mindenkit. De ne érjük be ennyivel! Önök talán beérhetik ennyivel, én  szakmámnál fogva nem, nekem emögé is kell néznem. Na jó, de miből ered  mindez. Végül is csak arról van szó, hogy ezt a pénzt ellopták. Csak  arról van szó, hogy nem bírtak magukkal. Csak arról van szó, hogy  kapzsik voltak. Csak arról van szó, hogy minden áron, bármi áron még  extraprofitra akartak szert tenni.
Uraim!
A  liberalizmussal, ha korlátlan, nemcsak az alkotóerő, nemcsak a verseny, a  nemes emberi ösztön árad ki, hanem a kapzsiság, a pénzéhség, a rossz  tulajdonságai is. És miután a liberális pénzügyi rendszer nem állt  kiterjedtségével arányos ellenőrzési mechanizmusok alatt, ezért sajnos a  rossz tulajdonságai is kiterjedtek. Így függ össze szerintem a  liberalizmus antropológiai felfogása a mostani pénzügyi válsággal. A két  dolog nem választható el egymástól, és akik a jövőről gondolkodnak – mi  magunk hivatásunknál fogva ezt tesszük – fontos tanulságokat kell, hogy  levonjanak ebből a tényből. A szabadság kiváló dolog, azonban a  szabadság csak bizonyos kondíciók közepette szolgálja az emberek,  társadalmak és közösségek javát.
A harmadik dolog, amely a  verseny körülményei közé tartozik, és nem kedvező pedig az, hogy az  elmúlt – hát talán Önök jobban tudják, hogy hány éve, mert hát  idősebbek, a hölgyeket leszámítva persze, mint én vagyok –, de a  politika, vagyis a közjó szolgálatának a szakmája és eszméje az elmúlt,  nem is tudom, pontosan hány évtizedben leértékelődött. Először itt  nálunk, hiszen egy diktatúrában politikusnak lenni, hát lássuk be, nem  valami dicséretre és dicsekvésre méltó szakma. De a nyugati világban is  hasonló folyamatok zajlottak, és lassacskán kialakult egy olyan  felfogás, amivel én Brüsszelben nap mint nap találkozom, miszerint a  politikával szemben az üzleti világgal szemben támasztott feltételeket,  elvárásokat fogalmazzuk meg. Gondoljuk végig, milyen szavakat szoktunk a  politikával szemben igényként megfogalmazni: hatékonyság,  versenyképesség. Ezek a legfontosabb kifejezések. Mintha az üzleti világ  szabályai egy az egyben és szinte minden mást kiszorító módon lennének  számonkérhetők a politika világában.
Holott a politika többről is  szól: a közjó szolgálatáról, különböző, nem üzleti szempontú körülmények  mérlegeléséről, kulturális tényezők mérlegeléséről, demográfiai  tényezők mérlegeléséről, környezetvédelmi, az ember üzleten túli  általános létfeltételeivel összefüggő szempontok mérlegeléséről. Ez  kiszorult a politikából, ezért érezzük ilyen távlattalannak. Ezért  érezzük úgy, hogy a politika horizontja nemcsak Magyarországon és  Közép-Európában, időnként nem tágasabb, mint a szemünket a cipő orrával  összekötő egyenes. Ezért van az az érzésünk, hogy a politika világa  időnként provinciális. Beleszorult néhány hívószó hajtogatásának  csapdájába: nincs tágassága, nincs szellemi magassága, nem hozza elénk a  következő 15-20 év várható összefüggéseit, lényegében hajtogatja,  igazolni akarja az üzleti világ előtt az üzleti világtól átvett szavak  hajtogatásával, hogy ő piacbarát, érti az üzletet. Ami fontos, mert ha a  politika nem érti az üzletet, akkor nagy baj van. De azon kívül az  emberi létezés más aspektusait is értenie kell, tehát azt gondolom, hogy  az európai politika akkor tud újra versenyképes lenni, ha a mi szakmánk  is visszanyeri a sui generis mivoltát.
Teendők világméretekben. A  világversenyt először is meg kell nyerni. Ez az első dolog. Tehát én,  aki hiszek a XXI. században, és hiszek a nyugati világban minden  hibájával egyetemben, azt gondolom, hogy a nyugati világnak  alkalmazkodnia kell ehhez a versenyhez: a lustaságát, a kényelmességét, a  lassúságát, a renyheségét maga mögé kell utasítania. Túlságosan  beletespedtünk annak a ténynek a mámorító kellemességébe, hogy mi  vagyunk a legfejlettebbek, a mi politikai rendszerünk adja a legtöbb  szabadságot, a mi politikai rendszerünk adja a legtöbb, legmagasabb  életszínvonalat produkáló gazdasági berendezkedést. Elkényelmesedett  szellemi és talán fizikai értelemben is a mi kultúrkörünk. Fel kell  venni a fordulatszámot, fel kell venni a versenyt Kínával,  Oroszországgal és jónéhány más, felemelkedő, tőlünk eltérő  berendezkedésű rendszerű országgal és kontinenssel. Ez az első dolog,  amit szerintem tennünk kell. Kutatás, fejlesztés, tudomány, hatékonyság,  piac, politikai szabadság: ezeknek a kombinációját kell más  összetételben, más mixtúrában megalkotnia a nyugati kultúrkörnek.
Persze  a nyugati kultúrkör, de nem ezért hívtak ide, én sem bírok mindig a  véremmel, egy sajátos kultúrkör. Mert egyszerre önépítő, meg egyszerre  önromboló. Nézzük meg, hogy hogyan gondolkodunk mi a saját szabad  világunkról. Ugye egyszerre van jelen bennünk egy hódolat a nyugati  világ szabadságot jelentő intézményei és szellemi produktumai, kultúrája  előtt, és egyszerre vagyunk állandóan kritikusak vele szemben – jó  okkal. A nyugati szabad világ bizony nap mint nap rászorul a kritikára,  mondhatnám immanens része ennek a kultúrának, az állandó önreflexé és  önkritika. Hiszen azért nézzük meg, mit műveltünk most például mi,  nyugati kultúrkör a pénzügyi rendszerrel. De más példákat is hozhatnék.  Mindazonáltal én nem azok közé tartozom, akik azt gondolják, hogy  alapvetően új politikai rendszerekre van szükség a nyugati kultúrkörben,  hanem azok közé tartozom, akik azt gondolják, hogy a nyugati kultúrkör  ugyan hibákat vét – kritikai reflekciók ezért indokoltak –, időnként  zsákutcába is téved, időnként ritmust téveszt, ütemet hibázik, de mégis  képes arra, hogy éppen az erős önreflekció révén ki is javítsa saját  magát. Tehát én ezt a világversenyt úgy képzelem el, hogy úgy fogjuk  megnyerni mi, és bizonyítjuk újra, hogy a politikai szabadság, a piac és  a magántulajdon kombinációja adja a legtöbb minőségű életet az ember  számára, hogy kijavítjuk a nyugati világnak azokat a hibáit, amelyek nap  mint nap újra és újra felszínre kerülnek önkorrekciók révén. Nem  apokaliptikus látomásokban, nem világforradalmakban, nem összeomló,  mindent maga alátemető nyugati világ látomásában élek, hanem egy  öntudatos, lassú, apró munkával, sok szellemi erőfeszítéssel önmagát  korrekcióra kényszerítő Nyugat győzelmében hiszek.
Teendők kettes  számú rovatába írjuk fel azt, hogy az állami pénzügyi rendszert  szabályozó szerepét meg kell erősíteni. Nem lehet, hogy a nyugati  világban ilyen válságok úgy törjenek ki, hogy még előrejelzésünk sincs  róla. Hogy ennek pontosan milyen megoldását kell választani, mondjuk  európai szinten: egy közös bankfelügyeletű rendszert kell-e felállítani,  vagy pedig a nemzeti PSZÁF-oknak az együttműködését kell támogatni, egy  olyan szakmai részletkérdés, amit majd a hozzáértő emberek megoldanak.  De egy dolog biztos: ha globális a pénzügyi rendszer, akkor nem  lehetséges, hogy az ellenőrző rendszerek elmaradjanak ebben a léptékben.
A  harmadik dolog, mint említettem a teendők között: a politika, a közjó  szolgálatának, becsületének és a bizalomnak a visszaszerzése a szakmánk  iránt. Ez az, amit világméretekben látunk. Ezek után közelítve  Magyarországhoz, hadd mondjak néhány szót Európáról. Milyen kihívások  előtt áll Európa az előttünk álló 15-20 évben? A legfontosabb szerintem  demográfiai természetű. Európa haja az őszbe csavarodik, erről most már  személyes élményeim is vannak. Az a helyzet, kevés gyerek születik, az  európai népesség átlagéletkora egyre magasabb, hála az orvostudománynak  az emberi élet Európában egyre hosszabb és egyre aktívabb, ugyanakkor  kevés gyerek születik. A legfontosabb dolog, amit az európai  politikusoknak fel kell ismerni, hogy ez a probléma a bevándorlással nem  oldható meg. Nem lehet a demográfiai problémákra adott válasz első  helyén a bevándorlás. Az első helyen a családpolitika megváltozása kell,  hogy legyen. Ez egy értékrend-frissítést is igényel: család,  felelősség, gyerekek, több generáció, felelősség egymás iránt. Minden,  ami a mi gyerekkorunkból még szép volt, annak, úgy gondolom, hogy  polgárjogot kell nyernie újra. Ennek meg kell jelennie a családokat  támogató adórendszerben, a kis- és középvállalkozások támogatásában, a  családi tulajdon elismerésében és támogatásában. Szóval minden, ami a  családhoz kötődik, felértékelendő, egyébként Európa nem tudja megfékezni  azt a demográfiai rozsdásodást, amelyen keresztülmegy. A bevándorlás  pedig csak legrosszabb álmainkban jöjjön elő, és akkor is csak  kiegészítő jelleggel.

Az Európai Unión belül a második  kihívás, amivel szembe kell néznünk, az a munka leértékelődése. Ez  nemcsak a cinikus magyar világra jellemző, ez Európa más részeire is:  munka nélkül sok pénzt szerezni valahogyan nagyobb elismerést vált ki,  mint munkával szerezni sok pénzt. Vagy esetleg kevesebbet. Ez a  gondolkodásmód megfertőzte a kontinenst, és hogyha nem tudjuk a munka  becsületét helyreállítani, vagyis a teljesítményt nem tudjuk  piedesztálra emelni újra, akkor Európa bajban lesz, ugyanis a velünk  versenyt futó többi kontinens ezt megteszi. Ott a munka még becsület  dolga is; nemcsak fizetésé, nemcsak profité, hanem becsület dolga is.  Tehát azt gondolom, hogy a teljes foglalkoztatás felé kell fordulnunk,  ki kell mondanunk, hogy egy gazdasági rendszerben érték, talán a  legfontosabb érték, hogy miközben hatékony, miközben versenyképes,  mennyi embernek képes munkát adni. Tehát a munka becsületének  helyreállítása, felértékelése, fogalmazzunk így, a munkaközpontú  gazdasági rendszerek felépítése Európában szerintem egy kihívás és  feladat. Széles foglalkoztatás, a feltételekhez kötött szociális  segélyrendszer is része mindennek.
Az Európai Unió hármas számú  kihívása, amire választ kell adni, a bürokrácia csökkentése. A brüsszeli  vízfej megcsapolása, a bennünket lassan tengeri kígyóként körülfonó  felesleges regulák számának radikális csökkentése.
A következő,  negyedik feladata az Európai Unióinak, kihívása, amivel szembe néz, ugye  hiányzó intézményeket is meg kell teremtenünk. Erről az előbb a  pénzügyi válság kapcsán már beszéltem.
És végezetül túl kell  jutnia az Európai Uniónak a dermedtség állapotán, amikor a szerencsétlen  európai polgárok az Európai Unió belső vitáiból csak annyit látnak,  hogy az unió saját magáról vitatkozik: az intézményeiről, az ilyen vagy  amolyan szerződésről, a lisszaboni programról, a nizzai szerződésről, és  az erről tartott népszavazások önkörében forog. Ebből ki kell  szabadulni. Ez azt jelenti, hogy praktikus vizekre is evezzek, hogy a 26  európai államnak új szerződést kell kötnie egymással, mert az írek nem  kötik ezt meg. Nem szabad várni az írekre, kell adni egy értelmes  határidőt, amíg várjuk, hogy ők megoldással álljanak elő. Nem nekünk  kell előállni megoldással, ez a probléma nem az Európai Unió problémája,  hanem az íreké. Ha az írek egy adott határidőig nem tudnak megoldást  találni a saját bajukra, akkor nem 27, hanem 26 állammal újra kell kötni  a szerződést: egy speciális szerződést kell kötni Írországgal, mint  huszonhetedikkel, amely nyilván kedvezőtlenebb lesz a számukra, mint a  mostani. Az Európai Uniónak végre saját maga helyett azokkal a gondokkal  kell foglalkozni, ami mindannyiunkat aggaszt. Demográfia, munka,  foglalkoztatás kérdése, versenyképesség.
Engedjék meg, hogy  megérkezzem Magyarországra. Ha körülnézünk Magyarországon, és a  kihívásokat próbáljuk számba venni, akkor az első dolog, amit látunk,  engedjék meg, hogy ismét kezdetben történelmi perspektívából közelítsek  hazánkhoz. Az első kihívás, hogy Magyarország ma távolodik az Európai  Unió átlagos fejlettségi szintjétől. A nagy álom 18 évvel ezelőtt az  volt, hogy a rendszerváltás után azt a történelmi különbséget, amely  elválaszt bennünket, életszínvonal, gazdasági teljesítmény szempontjából  a szerencsésebb történelmi nyugati világtól, ezt szűkíteni fogjuk.  Tehát, hogy közeledünk ahhoz a világhoz, s nem távolodunk. Ma, tisztelt  Hölgyeim és Uraim, kedves Elnök Úr távolodunk, ha a vásárlóerő paritáson  az egy főre jutó nemzeti összterméket nézzük, akkor azt tudom mondani,  hogy 2006-ban az Európai Unió átlagos fejlettségének 65 százalékát értük  el, 2008-ben pedig már csak a 63 százalékát, és a tendenciák aggasztóak  a számunkra. Ha ezt egy még fájóbb összefüggésből akarjuk szemlélni,  csakhogy felébredjünk, a fájdalom csípése ehhez jó, akkor Szlovákiával  is érdemes magunkat összevetni. 2001-ben a magyar fejlettség az előbb  mondott kategóriában 8 százalékkal haladta meg a szlovákot, és mára a  szlovák haladja meg 6 százalékkal a mienket.
A tendencia  kedvezőtlen. Ezt csak azért fontos, hogy lássuk, hogy hova is juthattunk  volna, merthogy másoknak rosszabb starthelyzetből ez sikerült. Tehát  arról van szó, hogy nemcsak életszínvonal, a polgáraink számára  biztosítható életszínvonal minőségének szempontjából távolodunk az  Európai Uniótól, annak átlagától, de a gazdasági fejlettség szintjét  tekintve is. Ha a magyar cégek térségi részarányát nézem, hogy egy  kicsit beszéljek az Önök világáról is, akkor azt tudom mondani, hogy  2005 és 2007 között azt láttuk, hogy az ötszáz regionális, tehát a  régióban működő 500 legnagyobb cégen belül a magyar nagy cégek aránya 15  százalék volt, és ez leesett két év alatt 11 százalékra, csökken. Ez  azt mutatja, hogyha nem lesz változás, ha nem tudunk egy új fejezetet  nyitni, akkor Magyarországot történelmi kudarc fenyegeti. Az Európai  Unióhoz való felzárkózás történelmi célját nem fogjuk elérni, el fogjuk  véteni, és ez történelmi kudarc lesz Magyarország számára.
A  második kihívás, amivel szembe kell nézni, a történelmi távlaton túl  Magyarországnak, a demográfia kérdése. Ha megengedik itt, az  elmondottakhoz, az európai dimenzióban elmondottakhoz újat már nem  fűznék hozzá, legfeljebb jelezném, hogy a mi helyzetünk egyfelől  nehezebb, mert a magyar nemzet nemcsak a saját határain belül él, hogy  egy volt koalíciós pártelnököm szavait idézzem. Magyarország az egyetlen  ország, amely saját magával határos. Ami egyfelől jó hír a tekintetben,  hogy többen vagyunk, mint amennyinek látszunk, másfelől azonban a dolog  még aggasztóbb, mert ott a népességfogyás még az anyaországinál is  rosszabb képet mutat. Többen vagyunk ugyan, de a baj nagyobb.
Ami  a gazdaság kihívását illeti Magyarországon, tisztelt Hölgyeim és Uraim,  ismét engedjenek meg egy kis kitérőt! Nem szoktunk erről ebben az  összefüggésben beszélni, de részben a hely, részben a közönség inspirál  arra, hogy ezt tegyem. Magyarországon hosszú idő óta szocialista és  liberális eszméket valló erők vannak döntési helyzetben: ők határoznak  az ország sorsáról. Sokkal többről, mint azt egyébként gondolnánk. A  gazdaságpolitika minden kérdése egyébként egy egyszerű kormánytöbbséggel  újraszabályozható. Tehát a gazdaságpolitika ügyében az 1990-ben  megkötött MDF-SZDSZ paktumnak köszönhetően, amikor meghúzták a  kétharmados törvények körét, abból minden gazdasági kérdést lényegében  kivettek, ezért a mindenkori magyar kormánynak teljesen szabad keze van a  belpolitikát illetően a gazdaságpolitika alakítására. Semmilyen  parlamenti politikai kényszer nincs előtte. Minden, amit tesz, azért  van, mert megteheti, és mindent megtehet, amit akar. Nincs kétharmados  gazdaságpolitikai szabály.
Nos, érdemes feltennünk a kérdést,  miért van az, hogy egy egyébként történelmileg oly nagy hagyományokkal,  eredményekkel és becsülettel rendelkező eszmei áramlat, mint a  szocializmus, és hasonlóképpen nagy múltra visszatekintő és komoly  erényeket csillogtató eszmerendszer, mint a liberalizmus kombinációja,  amikor az két magyar párt személyében jön létre, oda juttatja az  országot, amit csődközelinek lehet nevezni. Mi ennek az oka? Minden  házasságnak az a titka, hogy az egymással szövetkező felek a jó  tulajdonságaikat adják össze. Ekkor a házasság tartós. Ha azonban ez nem  sikerül, és ne adj Isten, a rossz tulajdonságaikat adják össze, abból  nagyon nagy baj lesz. Most ez a házasság, amiről én beszélek, ilyen. A  legrosszabb tulajdonságai ötvöződnek ma a liberalizmusnak és a  szocializmusnak a kormánykoalíció politikájában.
A szocialista  gazdaságpolitikai gondolkodásnak mindig volt egy veszélye, egy  Achilles-sarka, ez pedig úgy fogalmazhatom meg, hogy érzéketlen arra,  miből költ. Gondoljunk a szocializmusra magára: hitelekből osztogatunk.  Tehát a szocialista gazdaságpolitika legnegatívabb vonása az az, hogy  érzéketlen arra a problémára, amit azáltal idéz elő, hogy hitelekből  osztogat, nem pedig az adott nemzetgazdaság, a magyar nemzetgazdaság  saját teljesítményéből. Ez történt velünk az elmúlt időszakban.
A  liberalizmus, amely egyébként okosan és helyesen keresi az állam  visszaszorításának optimális méretét, azonban rendelkezik egy olyan  problémával, hogy időnként azokon a területeken is ki akarja iktatni az  államot, ahol semmi mást nem tud a helyébe állítani. Például az  egészségügyből, például az oktatásból, a közigazgatásból, de a  közbiztonság is ilyen. Ha úgy tetszik: outsorcingolja az államot. Ennek  az eredménye az, amit ma látunk Magyarországon: a közbiztonság eltűnik, a  közigazgatás nem működik, az egészségügy romokban hever, az oktatásról  meg fogalmunk sincs, hogy egyáltalán mi is történik valójában. Vagy  legalábbis komoly szakértőket kell segítségül hívnunk, hogy teljesen  korábbi szerkezetéből kiforgatott és össze-vissza kaszabolt oktatási  rendszerben pontosan mi is történik, és pontosan milyen képességekkel is  rendelkeznek majd az utánuk következő nemzedékek, amiket majd Önöknek  alkalmazniuk kell, vagy legalábbis akinek az alkalmazásától Önök  szellemi és üzleti eredményeket remélnek.
Nos, tisztelt Hölgyeim  és Uraim! A hitelből való osztogatás, és az állam leépítése ott is, ahol  nem szabad, egy olyan kombináció, amely hat év alatt padlóra vitte az  országot. Tehát ha a magyar gazdaság jelenlegi helyzetét kutatjuk, akkor  ezt a megfejtést kell adnom. Mit jelent ez a vállalkozások világában?  Hogy egy gyakorlatiasabb szintre süllyesszem a mondandómat. A magyar  vállalkozók alaposan megsínylették azt, hogy ez a kombináció a  gazdaságpolitikában kilengéseket és kiszámíthatatlanságokat hoz magával.  Az áfát növelték, majd csökkentették, aztán megint növelték. Röpke két  év alatt. Adócsökkentést helyeztek kilátásba a választások előtt, majd  növelték az adókat a választások után. Útnak indították a kormányzati  negyed felépítésének előkészületeit, majd lefújták az egész projektet.  Kapkodva, átgondolatlanul beindították az egészségügy átalakítását, majd  leállították. Felelőtlenül felpörgették a költségvetési hiányt merő  osztogatással, ez kikényszerítette a megszorító intézkedéseket, amelyet  adóemelésekkel próbáltak megvalósítani pont akkor, amikor a  világgazdaság is lefelé indult.
Tisztelt Hölgyeim és Uraim!  Talpán legyen az a vállalkozó, aki ehhez igazodni tud. Ez az elmúlt hat  évünk krónikája. Nos, nézzük akkor, tisztelt Hölgyeim és Uraim, hogy  ebben a helyzetben, ha ezek a kihívások, akkor mik a válaszok.
Az  első dolog, hogy őszintén szembe kell nézni a helyzettel. Az őszinte  szembenézés a válságkezelés első számú előfeltétele. Ma, hadd  fogalmazzak így, valljuk be, a magyar politikai elit néz szembe a  valóságos helyzettel. Azok, akik döntési helyzetben vannak, azok pedig a  legkevésbé sem teszik ezt. Nézzék, mi történik ma, miközben pénzügyi  válság van most már Európában is. A hatalmi központ feje kijelentette  néhány nappal, talán három vagy négy nappal, hogy az amerikai pénzügyi  válság Európát nem fogja megrengetni. Utána kijelentjük, hogy  Magyarországot nem fogja érinteni. Nem az a helyzet, hogy rossz  döntéseket hoznak azok, akiknek ez lehetősége és felelőssége, hanem az,  hogy nem is értik a helyzetet. Ez a legriasztóbb. Ahelyett, hogy  szembenéznénk, és megpróbálnánk megérteni a helyzetet, amire futja az a  tizenkilencedik ostoba PR-kampány után egy huszadik ostoba PR-kampány. A  mi válaszunk arra, hogy pénzügyi válság van, úgy hangzik, hogy  „Beindultunk”. Ennyi. Beindultunk. Ez annak a csődbe vezető politikának a  folytatása, ami a „Pannon Puma 1”-gyel kezdődött, mint egy rossz  folytatásos regény, most „Pannon Puma 2” jön. „Stabil és nagy a jólét”,  aztán „bennünket irigyel a Nyugat”, és sorolhatnám az ostobaságokat  napestig. És amikor itt vagyunk egy nagyon komoly válság közepén, akkor  arra futja, hogy még egy ostobasággal tetézzük a korábbiakat. „Stabil és  nagy a jólét 2”, „Pannon Puma 3”, „Beindultunk”, „Húzzatok bele”.  Körülbelül ezen a szinten mozog a válasz.
Ez én számomra azt  mutatja, hogy az az elit, amely vállalta a válság kezelésének terhét,  vállalta a kormányzás felelősségét, ma a szellemi értelemben kiégett.  Azzal kell számolnunk, hogy nincs muníció. Nincs muníció, ennek számos  oka van. Az emberi szervezet is el szokott fáradni, a politikai  szervezetek is el szoktak fáradni, időnként megújulásra, pihenésre,  önrevízióra van szükség. Ez jól látható a mai magyar politikai  döntéseket hozó, ezek meghozatalára vállalkozó politikai eliten. Kiégés,  kifáradás, csömör, fásultság. Pont az ellenkezőjére volna szükség.  Tehát az első dolog, szembenézni a helyzettel őszintén és világosan, és  előszöris meg kell állapítanunk, hogy az elmúlt hat év eredményeképpen a  világ egyik legsebezhetőbb gazdasága lettünk. Szembe kell néznünk  azzal, hogy lassú a gazdasági növekedés, kevés a munkahely, kevés a  beruházás, túlzottak az állami elvonások, bonyolult az adórendszer,  gyenge és rossz minőségű az állami adminisztráció, túlzott a bürokrácia  és elfogadhatatlan mértékű a korrupció. Ez egy rossz gondolkodásmód  eredménye. Tegyük fel azt a kérdést, miért nem lehet most Budapesten 10  órára hirdetett rendezvényre mondjuk 10 óra 2 perckor megérkezni.
 
Tisztelt  Hölgyeim és Uraim! Azért, mert egész egyszerűen a városban nem lehet  közlekedni. Mit hall az ember, amikor kinyitja a rádiót és felteszik a  kérdést: miért tart majd a Margit híd felújítása tizenhét hónapon  keresztül? Hát mert nehéz munka. Ez eddig jó válasz. Miért nem dolgoznak  éjjel is, miért csak nappal dolgoznak? Arra nincs pénzünk, hogy éjszaka  is dolgozzanak, mármint az önkormányzatnak. És nekem van rá pénzem? Az  én időmet egyébként ki számolja? Hogy majd egymillió embernek kell  minden nap legalább tíz percet, és akkor konzervatív módon számoltam,  mértéktartóan, legalább minden nap tíz percét veszíti el egymillió ember  ebben a városban azért, mert nem éjjel-nappal dolgoznak azok, akiknek  ez a dolguk lenne. Nem tudják megszervezni, mert nekik nincs pénzük. És  nekem van? Önöknek van? A magyar gazdaságnak van? Az idő pénz a  piacgazdaságban. Tehát a gondolkodásmódja a közszolgáltatást végző  állami bürokráciának elfogadhatatlan. Itt többről van szó, minthogy  lehet-e gyorsabban vagy jobban felújítani egy hidat. A gondolkodásmóddal  van baj, amit alapvetően meg kell változtatni. A hidat nem azért kell  felújítani, mert rossz, hanem azért, mert szeretnénk gyorsan, minél  gyorsabban közlekedni rajta, minél hamarabb. Miattunk kell, nem a  budapesti bürokrácia miatt. Az ő szempontjaik másodlagosak a mi  szempontjainkhoz képest, vagy legalábbis így kellene, hogy legyen. De ma  nem így van: a bürokrácia ma nem szolgáltat, hanem uralkodik. Uralmi  pozícióból, hatalmi pozícióból beszél velünk, holott egyébként azért  van, hogy a mi ügyeinket elintézze. Például megteremtse a közlekedés  optimális feltételeit.
Folytatva a sort: egészségtelen a magyar  gazdaság szerkezete, ez is a szembenézés része. A magyar kis- és  középvállalkozások aránya a magyar gazdaságon belül lehangolóan  alacsony. Rosszul használjuk fel az európai uniós pénzeket; részben  igénybe sem tudjuk venni, részben túl kevés a magyar gazdaság  fellendítésére, tehát hozzáadott érték előállítására való felhasználása.  Ehelyett túl sok a presztízsberuházás, és túl sok az öndicséret, meg az  öntömjén. Mindemellett persze nehéz pénzügyi helyzetben vagyunk, magas  és növekvő az államadósság, a kamatterhek pedig óriásiak, és hogyha jól  értem a pénzügyi válság mostani fejleményeit, akkor ezügyben kedvezőbb  fordulatra nem számíthatunk. A szembenézés eredményeképpen tegyük fel a  kérdést, hol leselkednek ma ránk a legnagyobb veszélyek. Azt gondolom, a  legnagyobb kockázat ma a gyenge makrogazdasági helyzet. Egy kevesebb  pénz lesz a világban, egyre nehezebben és egyre drágábban lehet csak  pénzhez jutni.
A tervezett gazdasági növekedésnek, amit a most  kiosztott költségvetésben, a palamentben lehet olvasni, annak a forrásai  nincsenek meg. A gazdaság bizalmi indexei alacsonyak. Az Európai  Unióban és a világgazdaságban is inkább csak stagnálásra lehet  számítani. A pénzügyi válság súlyos következménnyel jár Magyarországon. A  külföldről hiteleket felvevő és a hazai gazdaságba azt beforgató bankok  forrásainak drágulásával és beszűkülésével kell számolnunk. A közvetlen  hatásokat sem ismerjük pontosan, hiszen a magyar bankrendszer  tekintélyes részeként külföldi és leánybankok működnek Magyarországon,  és nem tudjuk, mi van az anyabankok háza táján. És nyilván a kettő nem  független egymástól. Tehát ennek a pénzügyi válságnak még közvetlen, és  mint az előbb elmondtam, közvetett a gazdasági növekedésre gyakorolt  negatív hatásával is számolniuk kell. Ne zárjuk ki a gazdasági  recessziót. Biztosak lehető a növekvő munkanélküliségben és az emelkedő  inflációban. Mit kellene tenni ebben a helyzetben? Először is  kormányozni kellene. Szembe kellene nézni a helyzettel, le kellene ülni a  magyar gazdaságot működtető szervezetekkel, minél hamarabb meg kellene  állapodni egy csomagban. Ennek a csomagnak a következő elemek lehetnek a  részei: magunk részéről, ha mi lennénk ebben a helyzetben, hogy  leüljünk tárgyalni, és utána a gazdaságpolitikát megalkothassuk,  magyarán, ha nem ellenzékben, hanem kormánypárti pozícióban lennénk,  akkor mi a következő lépéseket javasolnánk, illetve tennénk.
Az  első és legfontosabb a drasztikus adócsökkentés együtt az adórendszer  egyszerűsítésével. Ha ugyanis a magyar vállalatok egyre kevesebb és  nehezebb feltételek mellett jutnak csak forráshoz a hitelrendszerből,  akkor az államnak kell náluk több forrást hagynia. Ellenkező esetben a  gazdálkodás feltételei elnehezülnek, csődök jönnek, vagy elhalasztott  beruházásokkal, fejlesztésekkel kell számolnunk. Ez munkanélküliséget  jelent, ami újabb nyomást helyez a szociális ellátórendszerre, ami pedig  újabb kiadásokat, és így államháztartási gondokat fog okozni.
Ugyanebben  a csomagban kell megállapodnunk arról, hogy a bürokráciát és a  korrupciót hogyan fogjuk csökkenteni. A korrupció most már nem  egyszerűen csak az állami szektorral való érintkezés esetében áll elő  egyébként a magyar gazdaságban, hanem olyan, az állami és a  magángazdasági érintkezésénél kialakult mechanizmusok, visszaosztási és  egyéb rendszerek működnek ma már az állam nélkül is az al- és még alabb  vállalkozók között, amelyek egész egyszerűen lerontják a magyar gazdaság  hatékonyságát. Nemcsak az államnak van tehát ezen a területen dolga,  hanem a gazdasági élet szereplőinek is. Egyik sem kérhet semmit számon a  másikon, de együtt meg kellene valósítani egy radikális bürokrácia-, és  egyúttal korrupció-visszaszorítási intézkedési csomagot.
A  központi államnak kell példát mutatnia, ez a csomag harmadik eleme.  Kisebb parlament, kevesebb és olcsóbb államapparátus. A rossz állami  támogatások visszaszorítása – van belőle bőven. Az EU-pénzek jobb  felhasználása. És világos elszámolás a közpénzekkel. Ma az előző évről  szóló zárszámadás parlamenti vitáját azért kell felfüggeszteni, mert a  KSH legújabb adatai meg a kormány által benyújtott adatok 450 milliárd  forintos eltérést mutatnak. Ha nem lennénk ilyen nehéz helyzetben, azt  mondanám, hogy vicc. 450 milliárd forint az amerikai gazdaságban nem  jelentős összeg, de a magyar költségvetésben igen jelentős. Hogyan lehet  beszélni az előző évről szóló elszámolásról, hogyha nem tudjuk, hogy  hol van 450 milliárd forint? Most kapargatjuk össze, hogy hol van ez az  ötven, hol van az a száz, és hogy néz ki az egész. Ebből jól látszik,  hogy a közpénzekkel való gazdálkodás nyilvánosság felé történő  elszámolása még a parlament irányában sem érvényesül, nemhogy a  parlamenten túli nyilvánosság irányába. Ezen mindenképpen változtatni  kell.
Én azt gondolom, hogy ezek a lépések kedvező folyamatokat  indítanak be, ha egy lendületet vesz a magyar gazdaság, akkor ezek a  kedvezőbb folyamatok gyorsabban bontakoztatják ki jótékony hatásukat,  mint azt szokás gondolni. Azt gondolom, hogyha ezeket a lépéseket  megtesszük, akkor onnan már csak egy ugrás, hogy a magyar, éppen  kormányzó politikai elit, valamint a magyar gazdaság örök életű tagjai, a  vállalkozások és az ő érdekképviseleteik meg tudják kötni azt az új  egyezséget, aminek az a célja, hogy tíz év alatt egymillió új  munkahelyet hozzunk létre Magyarországon. A magyar gazdaság  megoldásának, a magyar gazdasági válság megoldásának egyetlen lehetséges  iránya bontakozik ki a szemem előtt: szerintem ez alapvetően nem  pénzügyi természetű válság, ezért pénzügyi ügyeskedésekkel, ügyes  pénzügyi fogásokkal, amire mindig szükségünk van, az alapbetegség nem  orvosolható. Alapvetően minden gazdasági baj mélyén foglalkoztatási  válság van Magyarországon. Eltűnt a rendszerváltáskor 1,5 millió  munkahely, abból talán 500 ezret tudtunk újra teremteni, és hiányzik  további 1 millió munkahely ahhoz, hogy a magyar gazdaság ki tudja  bontakoztatni azokat a képességeit, amelyek benne vannak. Ez számos  kérdést vet fel, ezért kell róla megegyezést kötni. Szakképzés kérdése,  mert ha egymillió munkahely van, ki az az egymillió ember, aki dolgozni  fog. Ez is egy fontos kérdés, az milyen tudással rendelkezik, ennek mi  az ütemezése, ez milyen járulékrendszerrel ötvözhetően képzelhető el, és  így tovább és így tovább. De a lényeg, hogy egy ilyen megállapodásnak,  amely célul tűzi ki, hogy parlamenti ciklusokon átnyúlva, tíz év alatt  legalább egymillió legális új munkahelyet hoz létre.
Végezetül  vissza kell vonni a most beterjesztés alatt vagy előtt álló  költségvetést, mert az a költségvetés, amit be akarnak terjeszteni, amit  a parlament mindjárt megvitat, semmilyen összefüggésben nincs a  kialakult világgazdasági, európai és magyar gazdasági helyzettel.  Alkalmatlan arra, hogy ezeket a kihívásokat kezelje, vissza kell tehát  vonni, és egy új, az európai és a világ pénzügyi válságára, az abból  keletkező magyar reálgazdasági válságra választ adó költségvetést kell  beterjeszteni, aminek a szíve közepe egy drasztikus adócsökkentési  program kell, hogy legyen.
Összefoglalva tehát azt tudom mondani  Önöknek, hogy fogalmazzunk így, hogy a polgári erők a helyzettel való  őszinte szembenézést és a politikai változást javasolják  Magyarországnak. Mint említettem, gazdaságpolitikai fordulat a mostani  döntéshozókkal nem képzelhető el. Nem azért talán, mert a szándék  hiányzik, hanem egészen egyszerűen azért, mert kifulladtak,  belefáradtak, kimerültek, nem fog menni. Lehet rajtuk látni, nem kell  hozzá sem orvosnak, sem antropológiai szakembernek lenni, de láthatjuk,  hogy ebből már nem jön ki semmi. Egy merő vergődés az egész: minél  hamarabb véget kell vetni, és egy új lendülettel el kell indulni. Ez nem  megy máról holnapra, ennek van egy eljárási rendje, legalább 72 nap egy  választás kiírása, tehát nyugodtan számolhatunk mintegy három hónappal.  De még mindig jobb most három hónapot a politikai változásra szánnunk,  mint még több mint egy éven keresztül ezzel a vergődő helyzettel  folytatni a sehova sem vezető, illetve csak lefelé vezető  gazdaságpolitikát Magyarországon.
Én azt tudom mondani, hogy,  miután a felsorolásból is láthatták, a műhelyek a mi környékünkön  dolgoznak. Matolcsy Györgynek a kutatóintézetét, a Növekedéskutatót nem  is említettem, ahonnan a gazdaságpolitikai programunk tekintélyes  elemei, oszlopai, fejezetei származnak. A gazdasági konzultációt  beindítottunk, folyamatos konzultációban vagyunk a gazdasági élet  szereplőivel, ezért is vagyok többek között itt most Önök között, túl  azon, hogy szeretek jó társaságban forgolódni. Tehát mi készen állunk.  Úgy érezzük, hogy megfelelő erőállapotban vagyunk, jó életkorban  vagyunk, kormányoztunk már négy évet, végigszenvedtük ezt a mögöttünk  levő hat évet, látjuk, hogy mit kellene csinálni. Van tetterő, energia,  ötlet, javaslat, egyáltalán nekibuzdulásra való elszántság a polgári  oldalon. Ezért mondom azt Önöknek, hogy dacára annak, hogy talán az  előadásom képe összességében, amit felfestettem, talán a fekete és a  szürke árnyalatok többségben voltak, de összességében mégis nagy  optimizmussal nézek a jövőbe.
Én pontosan tudom, mert  kormányoztam négy éven keresztül, hogy Magyarország többre képes. Én  pontosan tudom, hogy a magyar emberek többre képesek annál, mint amit ma  itt látunk. És egész egyszerűen csak politika, megszervezés,  bizalom-újraépítés kérdése, hogy Magyarország ismét elindulhasson, és  bebizonyíthassa a világnak, hogy mire képes. És én semmi mást nem  szeretnék jobban, mint hogy Magyarország bebizonyítsa Európának, hogy  többre képes, és hogy mi magyarok bebizonyítsuk magunknak, egymásnak meg  a külvilágnak is, hogy többre vagyunk képesek. Ezért a szabadság  intézményét meg kell erősíteni, a vállalkozó magyarokat, az értékteremtő  magyarokat el kell ismerni, és támogatni kell, a szociális egyensúlyt a  mindennapi életben helyre kell állítani, és meg kell adni a védelem  jogát az embereknek, hogy Magyarországon vagyonát, szeretteit, saját  magát fizikai vagy egzisztenciális bizonytalanságban senki sem  érezhesse. Úgy látom, hogy van olyan politikai erő és szövetség  Magyarországon, van olyan politikai család, ahol az ehhez szükséges  eszméket, gondolatokat, programokat és az erre épülő társadalmi  összefogást képest kitermelni, illetve létrehozni.
Ezért én, bár  nehéz hónappal számolok, de úgy gondolom, hogy utána egy felívelő  szakasz veheti kezdetét, ha csak el nem rontjuk. A múltkor egy nyilvános  előadáson de Gaulle egy gondolatával zártam a mondandómat. De Gaulle  mondta egyszer azt a franciákról önkritikusan magukra nézve, hogy a  franciák mindenre képesek, még a legjobb dolgokra is. Mutatis mutandis  ez szerintem a magyarokra is igaz: a magyarok mindenre képesek, még a  legjobb dolgokra is. Csak be kellene bizonyítani.
Köszönöm szépen  a lehetőséget!


orbanviktor.hu

