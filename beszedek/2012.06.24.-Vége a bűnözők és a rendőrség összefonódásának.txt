Vége a bűnözők és a rendőrség összefonódásának
2012.06.24.

            Orbán Viktor beszéde a Nemzeti Közszolgálati Egyetem tisztavatásán, Budapesten.
        


	 

	Tisztelt Hölgyeim és Uraim!

	 

	Szeretettel és tisztelettel köszöntöm Önöket a közszolgálati egyetem végzős tisztjeinek eskütételén. Megkülönböztetett tisztelettel köszöntöm tanáraikat, oktatóikat, és megbecsüléssel köszöntöm szüleiket, nagyszüleiket és családtagjaikat. Köszönjük, hogy ilyen derék, jó kiállású, szorgalmas és fegyelmezett fiatalokat neveltek gyermekeikből. Engedjék meg, hogy mindenekelőtt méltassam az itt álló 120 fiatal tiszt bátorságát, akik vállalkoztak arra, hogy egy embert próbáló időszakban jelentkezzenek a hazájuk szolgálatára. A hivatás, amit választottak, komoly felelősséggel jár. Tudjuk, hogy egy ország akkor lehet erős és sikeres, ha a megfelelő államberendezkedéshez és gazdasági rendszerhez az állami szolgálatot teljesítők odaadása és becsületessége társul. Mi, magyarok két évvel ezelőtt arra vállalkoztunk, hogy erős és sikeres országot építünk. Önöknek tisztként ezt a közös célt kell odaadóan és becsülettel szolgálniuk. Az elmúlt két évben a magyar emberek sokat tettek, hogy hazánk egy erős és saját lábán megállni képes országgá váljon. Lezártuk az alkotmányozás húsz éve tartó átmeneti állapotát, immár szilárd és a magyar hagyományok alapján kiszabott alaptörvény szerint élünk. Az utolsó pillanatban megfékeztük az elszabadult államadósságot, amely mindannyiunkat azzal fenyegetett, hogy maga alá temeti az országot, és elérhetetlenné válik a ma élő és a jövő nemzedékei számára a tisztes polgári jólét és felemelkedés. Megteremtettük az alapját egy új és versenyképes gazdaságnak, és sikeresen állunk ellen az euróválság Magyarországot ostromló újabb és újabb hullámainak. Lebontottuk az adósságot termelő állami rendszereket, és helyette új és gazdaságosan működtethető államszervezetet építettünk. Mindez azonban hiábavaló, de legalábbis tiszavirág-életű lenne, ha a rend őrei, vagyis Önök nem végeznék el becsülettel a munkájukat. Az elmúlt két esztendőben Önök sokat tettek, hogy helyreállítsák a felbomlóban lévő közrendet. A legjobb törvény ér egy fabatkát sem, ha nincsenek hazaszerető és elkötelezett védelmezői a rendnek. Önök munkájuk során a jövőben is szövetségesként számíthatnak ránk. Csak közös erővel vethetünk véget annak a világnak, amelyben a bűn büntetlen maradhatott; ahol alkalmasint kifizetődőbb volt a görbe út, mint az egyenes; ahol mind kevesebb és kevesebb magyar ember érezhette, hogy tulajdona biztonságban van; ahol félkatonai csoportosulások masíroztak az országban; és ahol egyesek úgy gondolhatták, hogy mindent megtehetnek, mert a törvény rájuk nem vonatkozik. Nagy utat tettünk meg a mögöttünk hagyott két év alatt. Új alapokra helyeztük a rendvédelmi képzést, a rendészeti felsőoktatást egyetemi szintre emeltük. Két év alatt tíz százalékkal, azaz több mint 3000 fővel növeltük a szolgálatot teljesítő rendőrök számát. Javítottuk a rendőrök munkakörülményeit: több mint ezer új autóval bővítettük a járműparkot, és lecseréltük az állomány egyenruháját. Bevezettük a három csapás jogintézményét, hogy a visszaeső bűnözőket távol tartsuk a becsületes és törvénytisztelő emberek családjaitól. Elkezdtük és néhány héten belül be is fejezzük az új büntetőtörvénykönyv kodifikálását, amely nem csak erélyesebben lép fel a bűnözőkkel szemben, de biztos, áttekinthető hátteret ad a jogalkalmazáshoz, vagyis az Önök munkájához. Bíróság elé állítottuk a közhatalommal visszaélőket. Összességében: közös erővel kimondtuk, vége annak a világnak, amelyben a jog a bűnözők pártját fogja, és nem a becsületes emberét, nem az áldozatét. Bizonyára azt is tapasztalják, hogy igen sok még a teendő. Messze még az az idő, hogy amúgy ferencjóskásan azt mondhatnánk: minden nagyon szép, minden nagyon jó, mindennel meg vagyunk elégedve. Még mindig sokan érezhetik úgy Magyarországon, hogy szeretteiket, munkájuk eredményét és vagyonukat nem érezhetik kellő biztonságban, és még itt él velünk a múlt néhány lehangoló és szomorú öröksége is.

	 

	Tisztelt Hölgyeim és Uraim!

	 

	Önökre, akik most itt esküt tettek, még sok és nehéz munka vár. Magyarország ezért négy dolgot vár Önöktől. Odaadást, a hivatás szeretetét, tisztességes munkát és önbecsülést. A legfontosabb az, hogy pillanatnyi szünet nélkül dolgozzék Önökben az önbecsülés, az az érzés, hogy az Önök munkája fontos. Bárki bármit is mond, az emberek valójában tisztelik Önöket, igényt tartanak a munkájukra, a bajban pedig számítanak Önökre. Mi több, a bajban gyakran csak Önökre számíthatnak. Vége már annak a világnak, amikor a jó karban lévő, negyven évesen nyugdíjba vonult embereket látták Önökben. Vége annak a világnak, amikor a rendőr a jámbor egyszerűség szinonimája volt. Vége annak a világnak is, amikor bárki azt gondolhatta, hogy a bűnözők összefonódtak a rendőrséggel. Ma már a becsületesen dolgozó, magasan iskolázott és a végsőkig elkötelezett embereket látják Önökben. Ezért is van az, tisztelt Hölgyeim és Uraim, hogy az Önök képzési szakára tíz-tizenkétszeres a túljelentkezés. Higgyék el, csak akkor tudják majd érvényesíteni az Önök munkájához nélkülözhetetlen tekintélyt, ha Önök is hisznek abban, hogy megbecsülést szereztek az emberek között.

	 

	Tisztelt Hölgyeim és Uraim!

	 

	Amikor Önök itt fölsorakoztak az eskütételhez, láthatták a nemzeti lobogót és a történelmi zászlókat. A történelmi zászlókat nemcsak dísznek, nemcsak a látványosság kedvéért hozattuk ide. Arra emlékezteti Önöket, hogy a munkájukkal nem egyszerűen csak gondoskodnak saját magukról és családjukról, de folytatni fognak valamit. Önök egy ezeréves állam folytatására, a magyar állam fenntartására vállalkoztak. Idegen kultúrák, idegen nyelvek, idegen népek és hatalmak között – gyakorta szorításában – mi, magyarok csak akkor maradhatunk meg, mi, magyarok csak akkor élhetünk szabadságban és jólétben, ha lesz, ha van saját, erős államunk. Azt kérem Önöktől, hogy munkájuk során tartsák ébren ezt a felelősséget, és az élettel óhatatlanul együtt járó nehézségek, esetleg kudarcok pillanataiban is gondoljanak arra, hogy az Önök hivatása a magyar emberek és a magyar nemzet hűséges szolgálata.

	 

	Tisztelt Hölgyeim és Uraim!

	 

	Végezetül arra kérem Önöket, hogy tiszteljék elöljáróikat, kövessék az alaptörvényt és a belőle fakadó jogszabályokat. Kérem Önöket, álljanak rendíthetetlenül a törvény oldalán. Ehhez kívánok Önöknek jó erőt, egészséget és sok sikert!

	 

	 

orbanviktor.hu
