Millenniumi Emlékoszlop ünnepi avatása
2008.05.26.

            Ünnepi beszéd a székelyudvarhelyi Millenniumi Emlékoszlop avatásán.
        


Jó estét kívánok! Kedves udvarhelyiek!
Petőfi ezt elég jól megírta. Ezután bármit is mondani meglehetősen nehéz lesz. Mielőtt azonban írott mondatokba szerkesztett gondolataimat megosztanám Önökkel, engedjék meg, hogy néhány mondatot a köszöntésekre fordítsak.
Kedves Jenő!
Amikor az ember búcsúzik egy munkától, és megkapja a baráti szavakat, és az elismerő mondatokat, akkor vigyáznunk kell, nehogy valamifajta nekrológot mondjunk. Hiszen Te sem befejezed a munkádat itt Udvarhelyen, hanem megszakítod, és egy másik, talán még fontosabb munkára cseréled fel. Nem lehet könnyű elszakadni ettől a várostól, hiszen ahogyan Te fogalmaztál, az a bizonyos székely életerő valóban mozgásba jött az elmúlt esztendőkben. Mindaz, amit itt látunk, a Te munkád is. Ugye mi, akik évről-évre rendszeresen elfogadjuk az Önök meghívását, eljövünk ide, mindig látjuk a változást. Látjuk, hogy a város egyre nagyobb, erősebb, befolyásosabb, és jobb életet tud adni az itt élőknek. Ehhez a munkához szeretnék gratulálni, és kívánom, hogy a Hargita megyeiek tüntessenek ki bizalmukkal a tanácselnök-választás során is! Remélem, megkapod az itt élők bizalmát. Szokták azt mondani magyar politikai beszédekben, hogyha időnként nagynak látszunk, az azért van, mert nagy elődök vállán állunk. Bizony ez így van, kívánom azonban, hogy magasítsd az utána következők számára azt az emelvényt, amelyre majd néhány év szolgálat után az utána következők nézhetnek fel. Szóval sok sikert kívánok!
Tisztelt Püspök Úr! Kedves László!
A közös diadal óta, mármint az Erdélyben élő magyarok közös diadala óta, amikor Téged szószólónak küldtek Brüsszelbe, ez az első alkalom, hogy találkozhatunk itt, a Székelyföldön. Kívánom Neked, hogy legyél jó képviselője és szószólója ne csak a teljes erdélyi magyarságnak, különösképpen a Székelyföldnek – hiszen Erdélyföld autonómiájához az első lépést Székelyföld autonómiáján keresztül tehetjük meg –, hanem az egész Kárpát-medencei magyarságnak. Sok erőt és jó egészséget kívánok ehhez a munkádhoz!
Kedves udvarhelyiek!
A mai napon Délvidéken még tartományi választásokat tartanak. Jó esélye van az ott élő magyaroknak, hogy a vajdasági tartományi parlamentben minden korábbit meghaladó képviselethez jussanak! Sok sikert kívánunk hát délvidéki barátainknak és testvéreinknek innen!
Tisztelt udvarhelyiek!
A magamé mellett az Önökre figyelő és az Önökért szorító sokmillió jóakaratú és nemzeti érzelmi ember jókívánságát és biztatását is hoztam Magyarországról. Sok millióan vagyunk, akik tudjuk, és számon tartjuk, hogy az anyaországnak kötelességei vannak Önökkel szemben. Kötelességei, melynek teljesítésére ma Magyarország nem képes, melynek teljesítése ma meghaladja erejét, képességét, és néha talán a szándékát is. A határon túli nemzetrészeknek erős Magyarországra van szükségük, amely megvédi, oltalmazza és bátorítja őket. Erős Magyarországra, amely felemeli szavát, ha bárhol a világon, de különösen a Kárpát-medencében valakit közülünk hátrányos megkülönböztetés, bántalmazás, jogtalan hátratétel súlyt. A határon túli magyaroknak sikeres Magyarországra van szükségük, mert végre egy elismert, megbecsült és sikeres nemzethez akarnak tartozni. Azt már tudjuk, milyen, hiszen évtizedeken át tanultuk, milyen az, ha a kudarcok ellenére is kitartunk saját nemzetünk mellett. A XXI. századtól azt várjuk, hogy megismerhessük azt az érzést, amikor egy erős, sikeres, gazdag, erejét, sikereit, gazdagságát a határon túlra is kisugárzó anyaországhoz fűz bennünket a nemzeti összetartozás köteléke.
Sokmillió anyaországi magyar nevében mondom, nem adjuk fel a küzdelmünket, amelyet a határon túli magyarokat megsegíteni és összefogni képes, erős, sikeres és Európa-szerte megbecsült Magyarországért folytatunk odahaza. Sokan távolinak érzik. Mi tudjuk, hogy a politika csillagállása éppen most rendeződik újra. Ha körültekintünk a Kárpát-medencében, láthatjuk, egy korszak végnapjait éljük. Érezzük, lezárulóban van egy korszak. Bármerre tekintünk: Soprontól Sepsiszentgyörgyig, Komáromtól Szabadkáig minden változásért kiált. A magyarság új korszakot akar nyitni, hogy újat nyithasson, persze le kell zárnia a régit, amely gyászos állapotba sodorta a Kárpát-medencei magyarságot. Az anyaországban növekvő szegénység, a lecsúszás ellen tíz körömmel kapaszkodó családok vannak. A tisztességes munkának alig van becsülete, a hazaszeretet, a felelősség, az odaadás, az áldozatvállalás értékei a porban hevernek. Alávetettek, kiszolgáltatottak, elkeseredettek milliói a hatalommal való visszaélés gondtalan és zajos mulatságai egyfelől, a határon túli nemzetrészekben fogyatkozás, elgyengülés, támasz nélküli élet, szétbomló, újra a darabjaira hulló nemzet másfelől. Itt az ideje, kedves Barátaim, hogy a kommunizmus megrendülésével kezdődött húsz éves korszakot lezárjuk, és végérvényesen átadjuk a múltnak.
Tisztelt udvarhelyiek!
Minél nagyobb a szükség, annál közelebb a segítség. Akinek van füle a hallásra, már hallhatja az új korszak hangjait. Új idők új dalainak foszlányait hozza a szél. Egy régi és egy új korszak határán állunk, ami azt jelenti, hogy egy új korszak kapujában. Az anyaországban és a határokon túl mindenütt formálódik egy új, nagy magyar összefogás lehetősége. Odahaza már megszületett az új többség, amely gyors változást sürget. Ebben az évben olyan széles egység jött létre Magyarországon, amelyre húsz éve nem volt példa. Délvidéken most született meg, és jutott sikerre a Magyar Koalíció. És itt, Erdélyben is más dallamra jár az idő. Történelmi sikere az erdélyi magyarságnak, hogy képes volt megszervezni az autonómiáról szóló népszavazást. Történelmi sikere az erdélyi magyarságnak, hogy Tőkés László püspök urat szószólónak küldte Brüsszelbe viharos ellenszélben is. És történelmi sikere az erdélyi magyarságnak, hogy megteremtette az új összefogás lehetőségét azáltal, hogy véget vetett az egypártrendszernek.
Kedves Barátaim!
Az egypártrendszer ma már nem alkalmas az igazi egység megteremtésére, mert éppen a demokrácia lényege: a szabad választás és a megegyezés összetartó ereje hiányzik belőle. A magyarságon belüli egypártrendszer egy átmeneti korszak gyermeke volt, amely jól, rosszul – ezt majd Önök eldöntik –, megtette a magáét. De a világ közben megváltozott, már Románia is átlépett egy új korszakba. A régi egység természetéből adódóan kifulladt, kifáradt és szétesett. Az új korszak újfajta egységet követel mindenhol. Olyat, amely nagyobb, teljesebb, ezért erősebb és tartósabb, mint a korábbi volt. Olyat, amelynek alapja a többszólamúság és a választás szabadsága. Az új korszak újfajta módon gondolkodó vezetőket is követel. Olyanokat, akik tető alá hozzák az új egyezségeket, az új szerződéseket, az új megállapodásokat magyarok és magyarok, magyarok és románok, magyarok és Európa között.
Tisztelt udvarhelyiek!
A millenniumi emlékoszlopot állítjuk fel ma újra. Ez az emlékoszlop arra emlékeztet bennünket, hogyan kezdődött a mi Kárpát-medencei történetünk: honfoglalással. A honfoglalás alapja pedig egy szövetségkötés, a vérszerződés volt. Vérszerződés két törzs között. Ilyenek vagyunk: vérünkben van, hogy különbözünk, sok dologban nem értünk egyet, nem képviselünk minden kérdésben azonos álláspontot, de a nemzet legszebb és legfontosabb pillanataiban, a legsúlyosabb kérdésekben, igaz néha csak a huszonegyedik órában, de képesek vagyunk megegyezni egymással.
Mi magyarok tudjuk, hogy az igazán erős egység a sokféleségből születik, és sohasem az egyféleségből. Amikor sokféleségünkből igazi összefogás születik, a kölcsönös bizalomra, a tiszteletre és a kölcsönös felelősségvállalásra épül. Akkor nem egymás kárára, hanem egymást erősítve gyarapodunk. Amikor ez az egység megvalósul, akkor történelmünk újabb felemelő pillanataihoz érkezhetünk el. Akkor mi magyarok ezidáig mindig nagy dolgokat vittünk véghez. Erre emlékeztessen, erre biztasson bennünket ez az újra felállított oszlop.
Hajrá Magyarország, hajrá magyarok!


orbanviktor.hu
