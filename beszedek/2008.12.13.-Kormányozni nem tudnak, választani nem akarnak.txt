Kormányozni nem tudnak, választani nem akarnak
2008.12.13.

            Orbán Viktor beszéde a Fidesz Országos Választmányának ülésén, Budapesten.
        


Tisztelt Elnök Úr, kedves László! Tisztelt Országos Választmány!  Választmányi tagok, polgármesterek! Jelenlévő parlamenti képviselők és  szövetségesek!
Először is engedjétek meg, hogy én is gratuláljak  Bácskai Jánosnak ahhoz a bátor vállalkozásához, hogy megindul  képviselőjelöltként az előttünk álló időközi választáson. Mondtam  Jánosnak, hogy nem volt nehéz dolgunk, amikor dönteni kellett a  személyéről, mert a ferencvárosi csoport egyhangúlag javasolta őt. A  ferencvárosiakkal való beszélgetésből meg a tőlük kapott feljegyzések  alapján könnyen megállapíthattuk, hogy Jánost nem egyszerűen csak  tisztelik, hanem kifejezetten szeretik az itteni fideszesek. Egy régi  harcosról van szó, aki nem ajándékba kapja ezt a lehetőséget, hanem  inkább mi kérjük őt arra, hogy a kényelmes önkormányzati pozíció mellé,  legyen kedves, vállaljon egy ilyen komoly küzdelmet. Úgyhogy, János, sok  sikert kívánok neked ehhez a vállalkozáshoz! Mindent meg fogunk tenni  annak érdekében, hogy ez közös siker legyen, hiszen mint hallhattuk, nem  egyszerűen egy ferencvárosi mandátumról van szó, bár az is önmagában  elegendő jelentőségű dolog lenne, hanem nyilván az egész országos  politikai közélet megítélését befolyásoló időközi választás előtt is  állunk.
Tisztelt Hölgyeim és Uraim, kedves Barátaim!
Ahogy  László mondta, az alagút végén nincsen fény. A helyzet ennél sokkal  rosszabb, ugyanis nem alagútban vagyunk, hanem gödörben. És egy gödör  esetében, ha az ember rájön arra, hogy gödörben van, akkor a  legfontosabb szabály, amit ilyenkor szem előtt kell tartani, az úgy  hangzik, hogy ne áss tovább! Azonban, ahogy hallgattam az előbb itt  Varga Mihály barátomat, alelnök urat, azt kell mondanom, hogy a kormány  szorgalmasan kapar, kapar, ás, és az országot egyre mélyebb gödörbe  juttatja. Itt van ez a költségvetés, amiről Mihály beszélt. Ez a  költségvetés nem egyszerűen rossz, kedves Barátaim, ez a költségvetés  jogszabálysértő, ez törvényellenes. A költségvetéssel kapcsolatban  vannak törvényi előírások: átláthatónak kell lennie, megbízhatónak kell  lennie, valóságos adatokat kell tartalmaznia. Azt nyugodtan kimondhatom –  botcsinálta jogvégzett emberként is –, hogyha egy költségvetés  gazdasági teljesítménynövekedésre számít általában, de közben az  önkormányzatnál pedig bevételnövekedést tervez, nyilvánvalóan nem felel  meg a valóság elvének. Tehát ez a költségvetés, amit elfogadott az  összevásárolt képviselői voksok segítségével a kisebbségben lévő  kormány, szembenáll a hatályos magyar törvényekkel. Ennek az elfogadása  nemcsak azért volt lehetetlen a számunkra, mert tartalmilag nem  értettünk vele egyet, hanem azért, mert egy rendes demokratikus,  jogállami, törvénytisztelő, alkotmányos párt egy ilyen törvénysértő,  alkotmányellenes költségvetéshez soha nem adhatja a nevét.
Tisztelt  Országos Választmány!
Figyelem én itt a Magyarországot gyötrő  bajokat, látom, hogy milyen reménytelenül alkalmatlan a mostani vergődő  kormányzat, és ahogy nézem mindezt, ha az ember körbejártatja a szemét  ott a parlamenti patkóban, vagy egyáltalán az ország általános állapotát  idézi föl maga elé, egyre gyakrabban jut eszébe, legalábbis ami engem  illet, egyre gyakrabban jut eszembe a rendszerváltás. Mindig el szoktam  gondolkodni, mikor jövök egy ilyen országos választmányi ülésre, hogy  végülis mi hoz bennünket össze? Túl azon, hogy László összehívott  bennünket, ami persze súlyos érv, de mi az, ami miatt az ember nem érzi  megterhelőnek, hogy eljöjjön, miért van az, hogy szívesen jövünk össze.  Szívesen vagyunk együtt. Szóval mi az a valami, ami egy politikai  testület formális tagságánál többet jelent a számunkra? Miért érezzük  jól magunkat egymás társaságában? És erre egyetlen választ tudok adni,  hogy hiába telt el tízegynéhány esztendő a rendszerváltás óta, most,  amikor látom az ország állapotát, mindig kikívánkozik belőlem, hogy  azért, mert mi vagyunk a rendszerváltók. Ez a közös bennünk, ez köt  bennünket össze. Nemcsak a múltból, hanem a jövőre nézvést is ez tart  egy politikai családba bennünket. Mi húsz éve azt gondoltuk, hogy az a  rendszer, amelyben akkor éltünk, az nem jó. Kell helyette egy másik,  vagyis meg kell változtatni. Azt is gondoltuk húsz évvel ezelőtt, hogy  az a hatalmi garnitúra, amelyik az országot akkor irányította,  alkalmatlan arra, hogy Magyarországot fölkészítse az ország és a világ  előtt álló változásokra is. Nem alkalmas, tehát le kell váltanunk.  Leváltottuk őket, és megváltoztattuk a rendszert. Mi vagyunk a  rendszerváltók. Akiket leváltottunk, azok meg kormányon vannak.
Kedves  Barátaim!
A helyzet úgy áll, hogy önmagában ennek a helyzetnek a  sajátossága ez. Ez a tragikomikus tény önmagában azt mutatja, hogy a  rendszerváltás nem is olyan egyszerű folyamat, mint amilyennek 1989-ben  és 90-ben tűnt. A hasonlóság azonban nemcsak abban ölt testet, tisztelt  Országos Választmány, hogy lényegében ugyanazok vannak kormányon, mint  húsz éve. Persze, szokták mondani, de hát fiatalabbak, meg ilyesmi. Én  egyszer voltam Mexikóban „rendszerváltoztató bevetésen” még az 1990-es  évek közepén. Nem tudom, hányan emlékeznek még arra közületek, hogy a  világon a leghosszabb ideig egypártrendszer nem a Szovjetunióban volt,  hanem Mexikóban. És valamikor a kilencvenes évek közepén meghívtak  bennünket, magamat is beleértve ebbe a körbe, mint ilyen közép-európai  rendszerváltót, hogy menjek már el, aztán segítsek nekik valahogy,  hogyan is kell kilábalni az egypártrendszer nevű nyavalyából. És ott  nagyon optimistán nyilatkoztam arról, hogy fiatalok – idősek; jönnek  majd a fiatalok: mi is jöttünk. És mondták, nono, kedves barátom, az úgy  van, hogy ahol vannak dinoszauruszok, ott vannak bébiszauruszok is.  Tehát amikor körülnézek a parlamenti patkóban, és arra gondolok, hogy  hát igaz, hogy fiatalabbak, mint azok, akiket leváltottunk 1989-ben,  mindig eszembe jut ez a mexikói figyelmeztetés. Valami ősi indián  tanítás, hogy dinoszaurusz – bébiszaurusz.
Nos, de kedves  barátaim, ez volna még a kisebbik baj, hogy ugyanazok kormányozzák az  országot, mint akik tették ezt húsz évvel ezelőtt. Az igazi baj az, hogy  Magyarországon ma ugyanolyan válsághelyzet van, és ugyanúgy csőd  fenyegeti az országot, mint húsz évvel ezelőtt. No, Barátaim, ez a fő  baj. Ez az igazi baj, ez az a dolog, amivel egyenesen szembe kell  néznünk. A helyzet tehát hasonlít az 1989-eshez. Akkor úgy összegeztük,  emlékszem egy ilyen, akkor még nem választmánynak hívtuk, hanem már a  jóég tudja, milyen testületünk volt 1989-ben, de azt mondtuk, hogy  kormányozni nem tudnak, választani meg nem akarnak. Hogy, hogy nem: ez a  mondat pontosan ide illik a 2008-as helyzetre. Kormányozni nem tudnak,  választani meg nem akarnak.
Tisztelt Hölgyeim és Uraim!
Emlékszem,  1989-ben azt is mondták, nem is kellett azóta újat kitalálni, elég volt  leporolni az akkori mondatokat, azt mondták: nincs más út, csak így  lehet, az akkori ellenzék, mondták az akkori rendszerváltókra, sem  tudnak mást és másképpen tenni. Ma ugyanezt mondják. És valóban: vegyük  föl a kesztyűt. És tegyük fel a kérdést: mi vajon mit tudnánk tenni?  Tudnánk-e másképpen csinálni, mint a jelenlegi kormány? Ez egy komoly  kérdés. Ne érjük be azzal a nyilvánvalóan egyszerű, egyébként igaz  válasszal, hogy 1998 és 2002 között mi már egyszer bebizonyítottuk, hogy  tudjuk másképpen. Nem egyszerűen jobban, ez lassacskán már nem is  vitakérdés, hanem lényegét tekintve másképpen művelni a politikát,  másképpen művelni a szakmát, másképpen teljesíteni a hivatásunkat,  vagyis másképpen kormányozni Magyarországot. Ne érjük be ezzel az  egyszerű és kézenfekvő válasszal, hanem inkább fogadjuk el, hogy vannak  az életben olyan dolgok, amelyeket újra és újra bizonyítani kell az  embernek. Húsz év óta mást sem teszünk, minthogy mindig ugyanerre a  kérdésre válaszolunk, próbálunk választ keresni. Lehet-e másképpen  politizálni, lehet-e másképpen vezetni az országot, lehet-e másképpen  kezelni a válságot, mint ahogyan a mostani kormány teszi. És akkor, ha  ezekre a kérdésekre választ adunk, akkor arra a kérdésre is meg fogjuk  találni a választ, tisztelt Országos Választmány, miért is nem képes az  ország, mármint Magyarország, a mi hazánk úgy talpon maradni, mint ahogy  a többiek teszik ezt a világválság viharaiban.
Gondoljatok arra,  hogy milyen gazdasági, vállalkozási lehetőségek állnak ma a magyar  emberek előtt. Képzeljetek magatok elé egy nagyon egyszerű helyzetet.  Amikor összeül egy család, amelyben képzett emberek vannak. Rendelkeznek  is valamilyen szakmai tapasztalatokkal – különböző munkahelyeken  dolgoznak. Az a gondolat lebeg csak a szemük előtt, a vasárnapi ebédnél  ez az ötlet merülne föl, hát össze kéne akkor állni esetleg a család  tagjainak, és létre kellene hozni egy családi vállalkozást. Hiszen  értenek mindannyian ahhoz, amit művelnek, ezek a dolgok  összekapcsolódnak egymással, a családi vállalkozásokból Nyugat-Európában  családok százezrei és milliói élnek meg. Nos, szerintem amilyen gyorsan  ez a gondolat az asztalra került, olyan gyorsan le is kerülne onnan.  Hiszen ha elkezdenék számba venni, hogy milyen akadályokat kell  leküzdeni, csinálnának egy gyors pénzügyi tervet, egy számvetést, egy  hosszabb távú vagy középtávú gazdasági tervet, rögtön belátnák, hogy nem  is érdemes belevágni, mert a dolog reménytelen. Ezt azért mondom el  nektek, mert függetlenül attól, hogy az ember alkalmazott-e vagy  vállalkozásban dolgozik, azért azt mindannyian tudjuk, hogy minden  családnak az a vágya, hogy biztos lábakon álló megélhetése legyen.  Minden család biztonságot és függetlenséget szeretne, ezért egy  egészséges országban, ahol van függetlenség és biztonság, vagy  legalábbis adott a lehetőség, a családi vállalkozások, ha erre jutna  néhány vállalkozni akaró családtag, evidens módon születnének meg, és  jönnének létre. Azonban Magyarországon ma erről álmodni sem lehet.  Persze, ha ezt elmesélném bárhol, akkor aki hallgat engem, megvonná a  vállát. Hát persze, ilyen világban élünk. Én azonban azt javaslom, hogy  ne menjünk el, mi ne menjünk el ilyen könnyen emellett a kis történet  mellett, mert ez a kis történet írja le számunkra azt, mi is a baj a mai  magyar gazdasággal. Szóval ne menjünk el emellett!
Tegyük fel  inkább helyette a kérdést, hogy végülis, ha mi vagyunk a rendszerváltók,  akkor mi is volt a bajunk az előző rendszerrel? Miért is gondoltuk azt,  hogy meg kellene változtatni?  Az volt a bajunk, hogy szociális  biztonságot adott? Nem, azt hiszem ezt senki sem kifogásolta. Az volt a  bajunk, hogy ingyenes volt az egészségügy? Nem, nem emlékszem, hogy ez  ellen tiltakozott volna bárki is. Vagy hogy ingyenes volt az oktatás?  Arra sem emlékszem, hogy ez ellen tüntettünk volna. Valójában a fő baj  az előző rendszerrel az volt, és ezért akartunk rendszerváltást, mert  nem volt szabadság, és nem volt függetlenség. De nemcsak arról van szó,  hogy a magyar nemzet számára nem volt szabadság és függetlenség, hanem  az egyén szintjén, a mindennapi életben sem volt szabadság, és nem volt  függetlenség. A valóságos, hétköznapi élet a szabadság és a függetlenség  hiányától szenvedett. A szociális biztonság ára ugyanis az volt,  bizonyára emlékeztek még erre, hogy egyetlen ember sem lehetett a maga  ura. Senki sem teremthette meg önerőből a saját maga biztonságát és  jólétét; ezt az állam adta, és ezért cserében elvárta, hogy senki se  legyen független, önálló és szabad ember.
Sokat szoktunk arról  beszélni, hogy a magyar nép sokszínű. Történelmi hagyományait tekintve,  életmódját tekintve, településszerkezetét tekintve, műveltségét tekintve  sokszínű nép vagyunk mi. Sokfélék is. Azonban azt gondolom, ha  megkeresnénk, és időnként az ember késztetést érez arra, van-e valami  közös bennünk, amit a nemzetkarakterológia középpontjába állíthatnánk,  és azt mondhatnánk, hogy a magyar emberekbe azért egy vagy két dolog  azért mégiscsak közös, akkor valószínűleg azt mondanánk, hogy a magyar  nép olyan, vagyis a magyar ember olyan, hogy csak akkor érzi jól magát,  csak akkor büszke és elégedett, ha a maga ura lehet. A magam ura akarok  lenni! – ez egy ősi magyar kívánság. Szerintem erről szól igazából  nemzetünk ezer éves története. Ez az igazi magyar életfilozófia. És  azért akartunk mi rendszerváltást húsz évvel ezelőtt, mert nem  egyszerűen csak nem volt szabadság és függetlenség, hanem a nemzeti  karakterünknek a legfontosabb követelménye, hogy a magyar ember a maga  ura lehessen. Na, ezt akadályozta meg, ezt vette el tőlünk az, amit  szocializmusnak neveztek. És ezt akartuk tulajdonképpen közösen  visszaadni a magyaroknak, amikor a rendszerváltás során a politikai élet  sorompói közé léptünk.
Tisztelt Hölgyeim és Uraim! Kedves  Országos Választmány! Kedves Barátaim!
Ahhoz, hogy az ember a maga  ura lehessen, és szabad lehessen, annak két feltétele van. Sokan azt  gondolják, hogy csak egy. Mert ha politikai szabadság van, akkor máris  szabadok és függetlenek vagyunk. Az elmúlt tizennyolc év megtanított  engem, benneteket, mindannyiunkat arra, hogy ez nem így van. A  szabadságnak és a függetlenségnek két föltétele van. Kell a politikai  szabadság, de kell mellé a gazdasági szabadság is. Gazdasági szabadság  nélkül az a helyzet, hogy nincs szabad, független nemzet sem. Ezért  akartunk egyszerre politikai szabadságot, vagyis többpártrendszert, s  ezért akartunk szabad piacgazdaságot. A mi szemünk előtt egy olyan  magyar gazdaság képe lebegett 1989-ben és 1990-ben, amelyben a  vállalkozások gombamód szaporodnak. Ahol az emberek szabadok és  függetlenek, még ha nem is vállalkozók, hanem munkavállalók, akkor is  bőségesen választhatnak a képességeiknek megfelelő munkalehetőségek  közül, mert a vállalkozások egyre-másra kínálják fel az újabb és újabb  megélhetési vállalkozási lehetőségeket, munkaalkalmakat. És akkor azt  mondtuk, emlékszem még volt is ilyen Fidesz-dokumentumunk, hogy csak  szabad és független emberek tudnak szabad és független országot  teremteni. Ez ilyen egyszerű.
Húsz évvel később azt a kérdést  kell feltennünk, kedves Országos Választmány, hol vannak a magyar  vállalkozások? Hol vannak a magyar vállalkozások? Nem a magyarországi  vállalkozások, hol vannak a magyar emberek tulajdonában lévő  vállalkozások? Azt gondolom, hogyha ezt a kérdést felvetjük, és  körülnézünk, rögtön látjuk, hogy mi a magyar gazdaság fő baja ma. Az a  helyzet, hogy a magyaroknak, a vállalkozó kedvű magyaroknak, a  családoknak ma nincs gazdasági szabadsága. A magyar emberek és a magyar  családok gazdasági értelemben gúzsba vannak kötve. A vállalkozó szellem,  a tenni akarás és a kreativitás gúzsba van kötve Magyarországon.  Valójában hazánkban ma nincs gazdasági szabadság. Ezért a magyar  gazdaságról, mint olyanról beszélni, hova-tovább illúzióvá válik. Varga  Mihály előbb idézett szavai a makrogazdaság összefüggéseiről ugyanezt az  állítást támasztják alá.
Szóval, kedves Barátaim! 
A mi  gazdaságunk az ma egy függésben lévő gazdaság, s a magyar ember pontosan  tudja, hogy a függés alárendeltséget és kiszolgáltatottságot jelent.  Csakhogy most, hogy megjelent a pénzügyi válság mindannyian láthatjuk,  hogy gúzsba kötött matrózokkal nem lehet kihajózni a zátonyok közül. Ez a  helyzet, kedves Barátaim! A szabadság hiánya, a gazdasági szabadság  hiánya ma alkalmatlanná teszi Magyarországot arra, hogy kibírja, hogy  túlélje, hogy átvészelje, ne adj Isten, megújulva kerüljön ki ebből a  mostani pénzügyi válságból.
Ugyanez a gúzsba kötöttség az, amely  lehetetlenné teszi, hogy élni tudjunk az európai uniós tagság kínálta  lehetőségekkel. Hiszen az csak egy lehetőség. Gazdasági szabadság  kellene ahhoz, hogy a gazdasági élet szereplői igénybe tudják venni  azokat a lehetőségeket, amelyeket az Európai Unió kínál. Az igazság az,  hogy az ország egy gazdasági börtönben sínylődik, és ezért képtelen az  Európai Unió szabad gazdasági rendszer testére szabott lehetőségeivel  élni. És mindannyian tudjuk, hogy ez a börtön, amiben a magyar gazdaság  ma van, ez jövőre szűkülni fog. Nem kicsit, hanem nagyon.
Tisztelt  Hölgyeim és Uraim! Kedves Országos Választmány!
Azt tudom mondani  nektek, hogy a politika szabadságát mi rendszerváltók megteremtettük,  időnként be-behorpadt kétségtelen, de ezt a szabadságot megteremtettük,  azonban a politikai szabadság nem hozta magával automatikusan a  gazdasági szabadságot. Ezért vagyunk ma sereghajtók a közép-európai  népek versenyében, és ezért terítette le Magyarországot a pénzügyi  válság első fuvallata.
Tisztelt Hölgyeim és Uraim! Kedves  Országos Választmány!
Ha nézzük, hogy a riválisainkat, két rossz  szokásukat látjuk újra és újra előre törni. Vagyis egyfolytában  hazudoznak, másfelől pedig állandóan szembe mennek az emberekkel, az  ember nem tudja megkerülni azt a kérdést, hogy miért teszik ezt? Mi van  mögötte? Mi motiválja őket? Állandóan hazudozzanak, és állandóan  olyasmiket akarjanak lenyomni az emberek torkán, amiből nem kérnek a  választópolgárok. Mi mozgatja ezeket az embereket? Rögtön az elején  eszembe szokott jutni ilyenkor Madáchnak két sora, amely így hangzik: „A  rosszat, mert rossz, senki sem cselekszi, az ördög is jogcímeket idéz”.  Ez ugyan nem tünteti fel kedvező színben az én végzettségemet, de  kétségkívül igaz, hogy még az ördög is jogcímeket idéz.
Ezt csak  azért mondom nektek, mert eleve el akarom vetni a mai beszélgetés  lehetőségei közül azt a megfejtést, hogy valami eleve gonoszság húzódik  ott a lelkük mélyén, amely állandóan arra sarkallná őket, hogy ártsanak a  saját népüknek. Most tegyük zárójelbe ezt a lehetőséget. Húzzuk ki a  lehetőségek közül. Általában ne az összeesküvés-elméletek háza táján  keressük a választ arra a kérdésre, hogy miért teszik azt, amit tesznek.  Bár egy kis résnyire azért hagyjuk nyitva az ajtót. Csak egy résnyire,  mert eszembe jut ugyanis Woody Allennek az a bölcsessége, hogy még az  összeesküvés-elméletben szenvedőknek is lehetnek ellenségeik. Ez  kétségkívül így van. No, de végülis azt javaslom, hogy amikor meg  akarjuk fejteni, ezen a mai tanácskozáson, hogy mi motiválja az  ellenfeleinket arra a kártételre, amelyet nap mint nap elkövetnek  Magyarországgal szemben, akkor azt javaslom, hogy az eleve eredendő  gonoszságot tegyük zárójelbe, tegyük félre. Ne tételezzük fel, hogy  magyar ember bármilyen okból is rosszat akarna Magyarországnak.
Azonban,  ahogy figyelem őket, az az igazság, hogy időnként otthoni pedagógiai  élményeim elevenednek föl bennem. Ismerem azt a helyzetet, amikor a  gyerek nehezet kérdez a szülőtől. És láttam én már olyat nemegyszer,  amikor a szülő nem akarja beismerni a gyerekének, hogy nem tudja a  választ a kérdésre, de addig-addig nógatja a gyerek, valamit csak kell  mondani, hát mond valamit. Először persze mellébeszél, de aztán nincs  mit tenni, valamit csak kell előbb vagy utóbb mondani. Aztán a gyerek  néhány nap múlva hazajön és vagy az iskolából vagy az édesanyjától,  valakitől megtudta, hogy a derék édesapja marhaságot mondott neki,  vagyis egyszerűen fogalmazva, nem tudta a helyes választ, és ezért  hazudott, szóval rájön. És vannak olyan gyerekek, akik ezzel nem  törődnek bele és firtatni kezdik: hogy is volt ez, hogy is van ez? És  akkor a korábban hazugságba menekülő szülő ingerülten hazudik valami még  nagyobbat, hogy mentse a menthetőt. Aztán megint lelepleződik. És ez  így megy, mert az a nyavalyás kölök az nem hagyja, az állandóan felteszi  azokat a kérdéseket, amire érzi, hogy nem kapta meg az igazi választ.  Először aztán elcsattan a pofon, aztán zsebpénzmegvonás, aztán  szobafogság.
Nos, tisztelt Hölgyeim és Uraim! Kedves Országos  Választmány!
Na, ilyen a mi kormányunk. Az a helyzet, hogy a jó  szülőnek nem okoz problémát, hogyha a gyerek olyat kérdez tőle, amire  nem tud válaszolni. Akkor azt mondja: te, az a helyzet, hogy nem tudom,  de utánanézek. Aztán utánanéz. De az a szülő, amelyiknek csak a saját  hiúsága, a saját tekintélye, a saját kényelme a fontos, az beleszalad  abba a csapdába, amiről az előbb beszéltem. És amikor nézem őket, és  figyelem, hogy nyilvánvalóan hazudnak napról-napra, valószínűleg ezt a  megfejtést tudom fölkínálni, hogy mégis mi motiválja az újabb és újabb  hazugságokat. Dacára annak, hogy korábbi hazugságokat kell menteni vele,  nyilvánvalóan hamis módon. És előre látható, hogy bele fognak szaladni  az újabb és újabb lelepleződésbe.
Nos, tisztelt Hölgyeim és Uraim!
Az  a helyzet, hogy az a hatalmi elit, amely ma Magyarország kormányzására  vállalkozott, nem tudja a választ a kormányzás nehéz kérdéseire. Ezért  meg akarják téveszteni az embereket, el akarják terelni a szót, és ha  már nincs más megoldás, akkor hazudnak nekik. Ez azért van, mert a saját  szempontjaik fontosabbak, mint az ország sorsa. A saját hatalmi és  üzleti törekvéseik fontosabbak, mint a magyar emberek jövője. Az  ilyenfajta magatartás, ez a hazugság hazugság hátán magatartás  előbb-utóbb szellemi kiürültséget, kiégettséget és kifulladtságot hoz  magával. Ez a fülledt levegő, ez az áporodott, elhasznált levegő lengi  körül a kormányzati politikát. Ilyenkor a politikában úgy szokott  történni, hogy először hazugság, azután hazugság, aztán hazugság, aztán  hatalommal való visszaélés, adatok meghamisítása, valótlan alapokon  nyugvó költségvetés, konok szembenállás az emberekkel, és végül, ha  kell, erőszak. Ide szokott ez torkollni. És ide is torkollott  Magyarországon. Az első hazugság szüli a másikat, a második a harmadikat  és így tovább.
Tisztelt Hölgyeim és Uraim! Kedves Választmány!
A  szemben állás teljesen egyértelmű. Azokból a reformokból, amelyeket a  kormányzat meghirdetett az emberek nem kérnek. Ezeknek a reformoknak az a  tulajdonsága – ezeket őszödi reformoknak nevezem –, hogy esze ágában  sincs a gazdájának, hogy kísérletet tegyen arra, hogy az érintetteket  bevonja, és velük legalább bizonyos mértékig elfogadtassa. Ezért ma azt a  játékot játszák, hogy a reform kifejezést ritkábban használják ugyan,  sumákolnak, de a válságra hivatkozva megszorításokat vezetnek be. Nem  képesek belenyugodni abba, hogy a választópolgárok a népszavazáson  keresztül szembefordultak velük, és megakadályozták az őszödi reformok  végrehajtását. De most, hogy itt a válság, egy hónapon át mindenféléket  beszéltek, míg a múlt héten meg nem ütötte a fülemet az a mondat, ami  úgy hangzik, ha mondhatnám kivillant a szőrös őszödi lóláb, ami így  hangzott: vissza kell térni a reformokhoz!
Ugyanis arról van szó,  hogy most a válságra hivatkozva akarják letuszkolni az emberek torkán  azokat az intézkedéseket, amelyeket a magyar társadalom egyszer már  visszautasított. Ez nem más, mint hatalommal való visszaélés. Hatalommal  élni kell. Ez egy komoly tudás, komoly kormányzati tudás. Aki nem tud  vele élni, az szükségszerűen előbb vagy utóbb visszaél vele. Mármint  akkor, ha körömszakadtáig ragaszkodik hozzá. Ma az a helyzet, hogy a  hatalmon lévőknek nincs képük a jövőről. Nincs tervük az országgal, és  nincs válaszuk a válságra. Ott vagyunk, mint a nyolcvanas években:  kormányozni nem tudnak, választani nem akarnak.
Tisztelt Hölgyeim  és Uraim! Kedves Választmány!
Ráadásul mindeközben szembemennek,  talán Varga Mihály is beszélt erről, azokkal a válságkezelési  módszerekkel és megoldásokkal, amelyeknek a sikerében egyáltalán nem  lehetünk biztosak Nyugat-Európában, de úgy tűnik, hogy még mindig a  legtöbb esélyt kínálják arra, hogy épp bőrrel kivergődhessék egy-egy  ország ebből a gazdasági válságból. Tehát amit a Nyugat tesz, az a  magyar kormányzat számára elfogadhatatlan. Adócsökkentés nincs,  növekedési program nincs, kamatcsökkentés nincs. Helyette brutális  megszorítások vannak. Holott nem nehéz belátni – Varga Mihály jól mondta  –, hogy mint ahogy a mi testünkben a vérnek áramolnia kell, a gazdaság  testében is áramolnia kell az éltető nedűnek, s azt úgy hívnak, hogy  pénz. Ha nem áramlik benne a pénz, kiszárad. Ehhez adócsökkentés kell,  ehhez kamatcsökkentés kell és ehhez növekedési programra van szükség.  Ehhez képest a kormányzatunk ma számokkal, összegekkel és százalékokkal  foglalkozik, összeadnak, szoroznak, osztanak, és legfőképpen elvonnak.
Azt  kell mondanom, figyelve az érvelésüket, hogy a mai magyar kormánynak  egész egyszerűen nincs gazdaságpolitikája. A gazdaságpolitikához ugyanis  gondolati frissesség, a mindennapi életből vett élmények, nevezzük  egyszerűen úgy, hogy valóságismeret volna szükséges. Pénzügyi  politikájuk van. De a pénzügyi politikához csak számok és képletek  kellenek; gondolatok, friss ötletek meg valóságismeret nem kell. A mai  magyar kormánynak gazdaságpolitikája nincs, csak pénzügyi politikája  van. Még egyszer mondom, ahhoz nem kell gondolkodni. Bele kell nyúlni a  másik zsebébe. Azt kell mondanom, hogy ezt a zsebtolvaj is tudja.  Pénzügyi politikája a zsebtolvajnak is van, kedves barátaim! Ugyanis  tudja, hogyha benyúl a zsebembe, és elveszi a pénzemet, akkor neki több  lesz. Ebben merül ma ki a válságkezelés a szocialista kormány részéről.  Ehhez nem kell se ész, se gondolat. Ilyenek a szocialista pénzügyesek,  tisztelt Országos Választmány. Nem értik, hogy a gazdaság mozgatórugója  valójában a vállalkozó ember. Nemcsak az üzleti életben vállalkozó  ember, hanem mindenki, aki belefog valamibe egy ország életében.  Családalapításba fog, tanulásba fog, üzletet indít, otthont teremt,  tudományos kutatásba vág bele. Ők az alkotó, szellemi emberek, akik  nélkül egy gazdaság nem tud létezni. Az ő számukra kellene lehetőséget  és teret nyitni gazdaságpolitikával a mostani pénzügypolitika helyett.
Innentől  kezdve már érthető, hogy jön össze az a gondolkodásmód, amelyet a  nyolcvanas évek második felében ismerhettünk meg, meg a mostani  gazdaságpolitika. Akkor se okozott, és most sem okoz nekik se morális  problémát, se szakmai nehézséget. Hogy visszafognak minden önálló  mozdulatot, hogy elszívnak minden erőt és energiát, hogy megkötnek  minden kezdeményezést, hogy lefékeznek minden lendületet, ami az  emberekből jönne, és alkalmas lenne arra, hogy egy prosperáló gazdaságot  teremtsen. Ehelyett gazdasági börtönbe zárják az országot éppúgy, mint  tették húsz évvel ezelőtt. És ebben a börtönben vergődik mindenki. És  ők, a pénzügyesek közben meg azt számolgatják nagy magabiztosan, hogy  jövőre három vagy két vagy két és fél százalékkal leszünk-e kisebbek,  mint az idén voltunk. Épp ésszel senki sem hiheti, hogy úgy meg lehet  menteni egy süllyedő hajót, hogy megkötözik az embereket, és rájuk  zárják a kabinajtót.
Egy öreg motoros SZDSZ-es mondta itt a  kisebbségi kormányzás néhány hónappal ezelőtti nehezebb pillanatait  jellemezve, hogy mi is történt Magyarországon a kormányzati világban a  válság előtt. Őt idézem, egy SZDSZ-es képviselőről van szó. A válság  előtt nem történt semmi, alibi kormányzás volt, ültünk a parlamentben,  és a semmiről szavaztunk. Nem voltak olyan állapotban a  jogszabálytervezetek, hogy arról az országgyűlés dönthetett volna.  Vagyis, ha ezt lefordítjuk magyarra, ebből a technokrata SZDSZ-es  nyelvből, akkor azt mondhatjuk, hogy a közeledő válság előszelére a  fülük botját se mozdították. Sőt, amikor valaki emlékeztetni próbálta  őket arra, hogy tenni kellene valamit, mert olyan jelenségek zajlódnak,  történnek a világgazdaságban, amelynek hatásai alól Magyarország nem  tudja magát kivonni, akkor azokat támadták meg, akik egyébként  segítségképpen megpróbálták erre fölhívni a figyelmüket. Húzták az időt,  menteni próbálták a saját hatalmi helyzetüket, és semmit sem csináltak  éppúgy, mint 2006-ban annak érdekében, hogy megtarthassák a hatalmukat.  Láthatóan a szocialisták számára éppen úgy most, mint húsz évvel  ezelőtt, egyetlen vezérelv létezik: semmit sem szabad elereszteni.  Mindent kézben kell tartani, mindent nekik – közvetlenül vagy közvetve  –, de nekik kell irányítani. Akkor is, ha az egész magyar társadalmat  ehhez gúzsba kell kötni.
Sőt, most a válságra hivatkozva nemcsak  ezt folytatják, hanem még húzni is fognak ezeken a köteleken. Még inkább  gúzsba kötik a vállalkozásokat, családokat, tettrekész, kreatív  embereket és közösségeket. Ma még nagyon sokan azt gondolják  Magyarországon, hogy az igazi veszélyt a világgazdasági, vagy világ  pénzügyi válság jelenti. Én ezt most már másképpen látom. Az igazi  veszélyt ma már ennek a válságnak a félrekezelése jelenti. Sokan  vagyunk, akik filozófiai alaptudásunkat Dr. Bubó rajzfilmsorozatából  merítettük, ami felhívja a figyelmet arra, hogy egy tudományág nem  föltétlen az elvont nyelvezetben ragadható meg. A lényege nem abban áll,  hanem a gondolatok mélységében. És itt van ez a néhány sor, amit  felírtam magamnak. Nagyjából így hangzik, tán még ezt a derék Romhányi  József írta, így hangzik az egyik epizódban ez a beszéd: „Csörtetve  üldözte egy nagy vad a nyulat, míg azt elnyelte egy hosszú kanyarulat. A  némán lapulva leskelő kobra ott vált moccanatlan, mint önmaga szobra,  így hát vedd alapul, mondta nekünk Bubó, a nagy veszély csörtet, a még  nagyobb lapul”.
Kedves Barátaim!
Így állunk mi most itt,  Magyarországon. A nemzetközi válság, itt is látszik, a filozófia milyen  alkalmas tudomány a politika számára. A nemzetközi válság kétségkívül  egy csörtető veszély a mai magyar társadalom számára, de magyar kormány  mindent megbénító politikája az sokkal nagyobb egy lapuló veszély az  ország számára. Nos, talán ez az a pont, ahol néhány szót a reform  ügyében is kell szólnom, mármint a reform szóról. Ugye ez az a szó,  amivel tulajdonképpen a nemzetközi életben átmentették magukat a volt  kommunisták. Ezt a Nyugat szereti. A magyar értelmiség is valamiért  rajong ezért a szóért. Amikor akármilyen brutális, rusnya dologról van  szó, de a reform szavaiba, ruháiba lehet öltöztetni, valahogy hirtelen  vonzóvá válik sokak számára itthon is, és külföldön is. Nem tűnik fel  nekik, hogy talán mi is a kelleténél kevesebbet beszélünk erről, hogy a  kommunisták és a volt kommunisták folyamatosan használják ezt a szót.
Emlékezzünk,  ugye, volt például ez a reform-kommunista kifejezés, ami az abszurd  abszurdja, ha jól belegondoltok. Hiszen valami olyannak a  megjavításáról, ami meg sem valósult, ugye. Hogy a fészkes fenébe  lehetne megreformálni azt, ami nem is létezik? De valahogy az a reflex,  hogy a reform szót valószínűleg az igazi szándékok elfedése érdekében  maguk elé mint mellvédet vagy mellényt emeljék és húzzák, ez egy régi  reflexük. És azt hiszik itthon is sokan, talán még mindig, de Nyugaton  is, hogyha egy pártállami titkosszolgálati tisztből például bankár lesz,  akkor ő valóban megváltozik. Vagy azt gondolják, hogyha a  munkásmozgalom egyik ifjú harcosából hirtelen milliárdos lesz, akkor ő  valójában megváltozott. Egy egyszerű, de fontos igazságot hajlamos a  magyar nép elfelejteni, minthogy időnként a nyugatiak is. Ez az igazság  úgy hangzik, hogy egy szamár, amely beutazza a világot, nem fog lóként  visszatérni.
Tisztelt Hölgyeim és Uraim!
Az a helyzet, hogy ez  köti össze 1989-et, 1990-et a nyolcvanas évek második felét a mostani  világunkkal. Ezért van az, hogy bár látszólag minden megváltozott: a  fasszád, az oromzat, minden másképpen néz ki, és mégis érezzük, hogy a  lényeget illetően ugyanarról van szó. Mutatis mutandis a dinoszauruszok  ugyanazok, mint akik 1986-ban voltak, mint akik 1996-ban voltak, és akik  2006-ban voltak. Nincsen változás. A politika lényege maradt. Mindent  kézben tartani, mindent ellenőrizni. Semmi sem történhet – különösen nem  a gazdasági életben –, amely a szabadságra emlékeztethetne. Igen,  mindegy, hogy hány évesek, politikájukat tekintve a múlt rendszer  kiégett és kifáradt politika túlélői, akik kihasználva az átmenet  zavaros időszakát milliárdosok, sikeres üzletemberek, jó ég tudja, mi  minden lettek, és aztán később, 1994-től kezdődően visszavásárolták  magukat a hatalomba.
Tisztelt Hölgyeim és Uraim! Kedves Országos  Választmány!
Ki kell mondanunk, a szocialisták politikájának nem az a  célja, hogy a magyarok a maguk urai legyenek, hanem hogy függésben  maradjanak. Mert ha egyszer a magyarok a maguk urai lesznek, soha többé  nem fognak tőlük függni, és elvesztik a befolyásukat a magyar  társadalomban. Az ő céljuk nem az, hogy a magyarok a maguk urai  legyenek, hanem hogy állami alkalmazottak legyenek, multinacionális  cégnél dolgozzanak, ha kell, éhbérért, vagy pedig szociális segélyen  tengődjenek. A lényeg, hogy függőségben éljen a magyar. Ez az ő  hatalomgyakorlásuk, hatalmi lehetőségük, választási győzelmi esélyük  alapja. Az ő érdekük az, hogy függőségben éljünk, és mindenki az ő  befolyásuk alatt álljon. Azt kell mondanunk, ezért kell kimondanunk,  hogy az a válság, amiben ma vagyunk Magyarországon, ugyanúgy a  szocialista politika válsága, mint ahogy 1989-ben is a szocialista  politika lényegi válságát éltük át. S még van egy hasonlóság, kedves  Barátaim, tisztelt Országos Választmány, a helyzet az, hogy 1980-as évek  második felében is kellett az, hogy a szocialista politika válsága  felszínre kerüljön, és bekövetkezzen a változás, kellett egy erős külső  hatás. Akkor a szovjet birodalom összeomlása volt ez az erős külső  hatás, amely felgyorsította a politikai változásokat.
Én azt  mondom nektek, hogy a mai szocialista politika belső  fönntarthatatlanságának a tényét is egy külső válság hozta felszínre. Ez  a külső válság most nem a szovjet birodalom összeomlása, hanem egy  pénzügyi válság. Ezért én arról vagyok meggyőződve, hogy ennek az  agonizáló és kiégett szocialista politikának most kezdődik az igazi nagy  összeomlása. Ma már nincs hogyan, és nincs hova átmenteni. Az a  helyzet, hogy minden valószínűség szerint a 2009-es év ennek a  szocialista politikának az összeomlását fogja magával hozni. Az a  helyzet, hogyha a leckét jól tanultam meg a nyolcvanas évek második  felében, akkor ilyenkor az szokott történni, hogy ismét a szabadság  híveinek kell a porondra lépniük, vagyis úgy tűnik, hogy a mi időnk  következik.
Ezért most a saját politikánkról is kell néhány szót  szólni. Nos, az, amit mi képviselünk, nemcsak a programpontok  összevetésekor derül ki: kisiskolák önkormányzat, adócsökkentés,  kamatvágás, tehát nemcsak a programpontjaink különbözősége választja el a  mi kormányzati alternatívánkat attól, amit ők tesznek, hanem a  programpontok mögött húzódó vagy alatt meghúzódó mélység: a nagyobb  összefüggések. Azt kell mondanom, hogy a mi politikánk lényegileg más,  mert lényegileg más a célja. Arról nem beszélve, azt is mondjuk el, hogy  mi is mások vagyunk, mint ők. Halkan mondom, ha akarnánk, se tudnánk  úgy kormányozni, mint ahogy ők kormányoznak. Mert egész egyszerűen  másfajta emberek, másfajta karakterek vagyunk. De a politikánk célja is  lényegileg más, mint az övék. Más az észjárásunk, s én hiszek abban,  hogy Magyarországnak ma ismét, éppúgy, mint 1988-ban és 89-ben éppen  erre a másfajta gondolkodásmódra van szüksége, hogy összeomlás helyett  talpra tudjunk állni, hogy zsugorodás helyett gyarapodjunk, és hogy  lemaradás helyett Magyarország fejlődjön. Szóval a mi gondolkodásunk  középpontjában az a régi bölcsesség áll, hogy mi nem akarunk mást, mint  hogy Magyarország mint nemzet a maga ura legyen, a magyar családok és a  magyar emberek a maguk urai lehessenek. Vagyis mi egy erős  Magyarországot akarunk felépíteni, amelyet csak maga ura emberek képesek  megteremteni.
Ezért a mi politikánknak az a lényege, hogy mi  hagyni akarjuk az embereket, hogy ezt megteremtsék. Ott, ahol pedig ahol  nem elég őket hagyni, ott teret és támogatást akarunk nekik adni.  Lehetőségeket. Lehetőségeket az önállóságnak, a vállalkozásnak, a magyar  kreativitásnak és a tehetségnek. Ezért mi föl akarjuk szabadítani a  magyar gazdaságot, a családi vállalkozásokat és az emberekben ott rejlő  energiákat. Abban hiszünk, hogyha a családok el tudnak kezdeni ismét  terveket szőni, álmodni, vállalkozni, akkor az ország föl fog éledni.  Föl fog élénkülni és le fogja küzdeni a válságot. És akkor képes lesz  ismét élen járó országgá válni, sőt ennél még többet is szeretnénk,  többet is várunk, egy jókedvű, tetterős ország lesz Magyarország, ahol  jó, sokkal jobb élni, mint ahogy ma élünk. A mi politikánknak az a  lényege, hogy mi nem hisszük, hogy mi fújnánk a passzátszelet. Tehát nem  gondoljuk, hogy a magyar gazdaságot a politikusok fogják talpra  állítani. A magyar gazdaságot ugyanis csak a fölszabadított energiák  állíthatják talpra. A vállalkozó szellemű magyarok. Nekünk csak annyi  dolgunk van, ahelyett, hogy azt hinnénk, mint ahogy a szocialisták  teszik, hogy ők fújják a passzátszelet. Csak azt kell belátni, hogy a  passzátszelet, az erőt, az energiát, amely a megújuláshoz kell, az  emberekből fakad, az emberek fújják, ha úgy tetszik, és a politikának  csak annyi dolga van, hogy az ország vitorláját belefordítsa ebbe a  szélbe, hogy előre jussunk. Ennyi a feladat. Ezért lényegileg más a  politikánk, mint a szocialistáké.
Másképpen fogalmazva. Miután  nekünk nemcsak pénzügyi politikánk van, hanem gazdaságpolitikánk is, mi  azt is tudjuk, hogy a gazdaságpolitika abban különbözik a pénzügyi  politikától, hogy a gazdaságpolitika az emberekről szól. Arról, hogy az  emberek tudnak-e vállalkozni, tudnak-e termelni, és tudják-e gyarapítani  a szétosztható javakat. Bátran mondjuk ki, talán még a Misi sem orrol  meg rám ezért, a pénzügyi egyensúly önmagában egy értelmetlen szám.  Nekünk nem egyszerűen pénzügyi egyensúlyra van szükségünk, hanem arra,  hogy minél több embert és minél több családot bátoríthassunk a siker  reális esélyeivel arra, hogy vállalkozzon, teremtsen értéket, és  gyarapítsa az ország javait. Mondjuk ki nyugodtan, hogy a pénzügyi  egyensúly nem teljesítmény. A pénzügyi egyensúly egy osztályzat. Amely  osztályzat, mint az iskolában, teljesítmény nélkül önmagában nem ér  semmit. Nem jelent semmit. Egy pénzügyi egyensúlynak, ott van értelme,  ahol van új érték, a pénzügyi mutatók mögött. Ahol nincs termelés, ahol  nincs növekedés, nincs kézzel fogható érték, ott a pénzügyi egyensúly  valóságban nem más, mint nulla. Egy nagy semmi, tisztelt Hölgyeim és  Uraim! Ezért érezzük, hogy a pénzügypolitika, ami kizárólag ezt a  szempontot tartja szem előtt, valójában semmit sem ad, semmit sem mond,  semmit sem üzen, semmire sem bátorít bennünket, akik aktív polgárai  vagyunk a magyar társadalomnak.
Mit is javaslunk mi? Azt  javasoljuk végülis, ha mindezt le kell fordítani a politikai cselekvés  nyelvére: egy olyan politikát javaslunk az ország számára, amelynek az a  lényege, hogy jöjjön létre egy egyezség azok között az emberek között,  akik aktívak és a munkájukkal fenntartják az országot, és azok között,  akik egyébként fogalmazzunk úgy, hogy állami ellátásból élnek. Tehát  nekünk az a célunk, hogy megállapodást hozzunk létre az aktívak, az  értéket teremtők és az állami ellátásból élő emberek között. Ennek a  megállapodásnak az a lényege, hogy arra kérjük az állami ellátásból  élőket, hogy támogassák a szavazataikkal azt a politikát, amelyet mi  hirdetünk meg, amely adócsökkentésre épül, ami a bürokrácia  visszaszorítására épül, a korrupció letörésére épül, ami a politikusok  számát meg akarja felezni, amely arra a hitre tette föl az életét, hogy a  munkája révén értéket fog teremteni, és azt a lehetőséget adja az  országnak, hogy nem hitelből, hanem az ország saját gazdasági  teljesítményéből tudjuk majd finanszírozni a szociális kiadásokat. És  cserébe azt vállaljuk mi, akik aktívak vagyunk, és még dolgozunk, az  állami ellátásból élők felé, hogyha megkapjuk a támogatást egy ilyen  aktív gazdaságpolitikához, akkor mi biztosítani fogjuk az ország saját  teljesítménye forrásaiból az ő szociális ellátásukhoz szükséges  forrásokat, vagyis a szociális biztonságot. Ez a mi politikánknak a  lényege. Mi abban hiszünk, hogy csak a dolgozókra épülő és  felszabadított gazdaság képes arra, hogy folyamatosan, fenntartható  módon megtermelje a szociális juttatások fedezetét. Mi abból indulunk  ki, hogy tartós biztonságot és jólétet csak munkából és gazdasági  növekedésből lehet teremteni.
A szocialisták bűne, nem hibája,  nem vétke, a szocialisták bűne az elmúlt hat évben az – nyugodtan  beszélhetek ilyen vádló hangon –, a szocialisták bűne az, hogy  külföldről felvett hitelekből szociális kiadásokat finanszíroztak.  Ahelyett, hogy a külföldről felvett erőforrásokat beengedték volna a  gazdaságba, beépítették volna az energia háztartásába a magyar  gazdaságnak és így a magyar gazdaság nagyobb teljesítménye révén álltak  volna elő azok a források, amelyekkel az egészségügyet, oktatást,  szociális intézkedéseket, ha úgy tetszik: jóléti rendszerváltást lehet  végrehajtani. De hitelekből, különösen külföldi hitelekből, közvetlenül  jóléti kiadásokat finanszírozni, na, ez az a kormányzati bűn, amelyért  egyébként a választók előtt majd felelnie kell majd a mostani  kormányzatnak.
Tisztelt Hölgyeim és Uraim! Kedves Barátaim,  Országos Választmány!
Arról van itt szó, ha a mi programunkat, ha  egyetlen mondatban akarom összefoglalni, akkor nekünk az a feladatunk,  hogy felszabadítsuk a magyar, vagyis a magyar tulajdonú gazdaságot.  1989-ben meg kellett vívnunk egy politikai szabadságharcot. Most pedig  Magyarországnak meg kell vívnia egy gazdasági szabadságharcot. Az a  helyzet, hogy föl kell szabadítani a gazdaság erőforrásait, a teremtő  energiákat, a dinamizmust és az új gondolatokat. Ezt egy szóval úgy  nevezném: meg kell teremtenünk a magyar gazdaság szabadságát!
Nos,  tisztelt Hölgyeim és Uraim! 
Summa summárum. Nyilvánvaló, hogy mások  vagyunk, máshonnan is jövünk, mások is maradtunk. Más a célunk, más az  észjárásunk. Nem égtünk ki, jól láthatóan nem fáradtunk el. Hiszünk a  szabadságban, hiszünk a magyarokban, a többi magyarban is, és hiszünk  saját magunkban is. Tudjuk, hogy Magyarország sokkal többre képes.  Magyarországban sokkal több van, mint amit jelenleg a szocialista  gazdaságpolitika börtönében föl tud mutatni. És mi azt is érezzük, hogy  az országnak elege van abból, ami ma történik. Érezzük, tudjuk,  beszélünk róla, hogy a magyarok bizonyítani akarnak. Nem valami  különleges dolgot, csak azt akarjuk bebizonyítani magunknak, a világnak,  megjegyzem egyébként, hogy a szocialistáknak is, hogy képesek vagyunk  legalább ugyanolyan színvonalon dolgozni, ugyanolyan sikeres  vállalkozásokat létrehozni, ugyanolyan színvonalú teljesítményt nyújtani  a gazdasági életben, mint amire képesek a szlovákok, a románok, a  lengyelek vagy a csehek.
Be akarjuk bizonyítani, hogy semmi sem  predesztinál bennünket arra, hogy mi mögöttük sereghajtók legyünk. Ez az  egyetlen dolog, amit be akarunk bizonyítani. És úgy érzem, hogy az  országban feszülő elégedetlenség és düh miatt, illetve mögött ez a  bizonyítási vágy is ott van. A Fidesznek az a dolga, hogy túl azon, hogy  hangot ad ennek a dühnek és elkeseredettségnek, amit kötelességünk  egyébként, hiszen képviselnünk kell a választókat, nekünk ezen túlmenően  az emögött meghúzódó bizonyítási vágyat és bizonyítási akaratot is meg  kell szólítanunk, fölszínre kell hozni, és erre a felhajtó erőre kell  majd építeni a politikánkat. Az a helyzet, hogy miután mi ezt a célt  tűztük ki, ebben hiszünk is, ráadásul úgy tűnik a négyéves kormányzásunk  alapján nem nagyképűség azt mondani, hogy ehhez értünk is, ezért  határozottan állítom, hogy mi másképpen tudunk vezetni egy országot, és  másképpen is tudunk kezelni egy válságot, mint a mostani kormány teszi,  ezért vagyunk mi, és éppen mi alkalmasak arra, hogy egy lerogyott  gazdaságot egyébként talpra állítsuk. Azt akartam tehát mondani  tulajdonképpen, ezért kértem szót, kedves Elnök Úr, hogy azt mondjam,  hogy igenis lehet másképpen. Van más út: a magyar gazdaság  felszabadítása. Ehhez az úthoz azonban másfajta emberek kellenek,  másfajta vezetés, vagyis politikai változás kell.
Még egy  mondatban összefoglalva a gondolataimat: szamárral nem lehet győzni  lóversenyen.
Köszönöm szépen a megtisztelő figyelmet! Boldog  karácsonyt és szerencsés újévet kívánok mindenkinek!


orbanviktor.hu
