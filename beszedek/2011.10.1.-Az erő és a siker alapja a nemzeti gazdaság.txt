Az erő és a siker alapja a nemzeti gazdaság
2011.10.1.

            Orbán Viktor beszéde a Jüllich Glas Holding gyáravató ünnepségén, Székesfehérváron.
        


Jó napot kívánok!
Először is engedjék meg, hogy tisztelettel köszöntsem a Jüllich családot, tisztelettel köszöntsem a város polgármesterét, munkatársaimat a kormányból és minden kedves vendéget, aki ma itt megjelent. Az új magyar gazdaságpolitikának és Magyarország megújításának köszönhetően egyre több gyár és üzem átadására, elindítására kapok meghívást. Így jutottam el számos, külföldi tulajdonban lévő és sikeres gyárüzembe. Annak is örül az ember, ha olyan helyeken fordulhat meg, hiszen ott is magyar családok jutnak biztos megélhetéshez, de itt most háromszoros az öröm. Először is azért, mert munkahelyteremtő beruházásnál vagyunk jelen. Másodsorban azért, mert ennek a gyárnak a tulajdonosai magyar emberek. Harmadrészt pedig azért, mert ez a mi városunkban, ahogy az előbb hallhattuk, Szent István városában, a mi otthonunkban, Székesfehérváron történik.
Tisztelt Hölgyeim és Uraim!
Ebből is látszik, hogy nem pusztán azért jöttünk ma össze, hogy felavassunk egy új gyáregységet, bár ez is elég jó ok lehetne. Azért jöttünk ma ide ilyen szép nagy számban, mert ez a hely egy fontos hely. Olyan hely, amelynek üzenete van a számunkra. Azt üzeni, hogy Magyarországon ma azok a legfontosabb helyek, ahol magyarok adnak munkát magyaroknak. Másutt, Európában vagy a nyugati féltekén ez természetes dolog. Franciaországban nyilván azok a legbecsesebb helyek, ahol a franciák vagyis a francia tőke ad munkát a franciáknak, és azt hiszem, nem lehet ez másként Németországban vagy Olaszországban sem. Miközben Európa egy gazdasági térré, piaccá változik, miközben a világ globális gazdasággá alakul, nem vész el a nemzeti ipar és a nemzeti tőke szerepe sem. Éppen ez, vagyis hogy leginkább magyar ad munkát magyarnak, német a németnek, francia a franciának, ez a nemzeti gazdaságok alapja Európában. Az pedig minden erős és sikeres európai országban természetes módon magától értetődő, hogy az erő és a siker alapja a nemzeti gazdaság.
Európa nem más, mint a nemzetek és még inkább a nemzetgazdaságok közössége. A nemzetgazdaságok ereje és sikere évszázadokon át vezető civilizációvá tette Európát, vagyis olyan helyek sokasága tette sikeressé kontinensünket, mint ez, ahol most állunk. Ez a legfontosabb erőforrása Európának ma is, ez a legfontosabb erőforrás a nemzetekben és a nemzeti gazdaságokban található. Ezért akarunk mi, magyarok is elsősorban nemzeti lábon álló gazdaságot teremteni. Ugyanis – hasonlóan a többiekhez – mi is erős és sikeres nemzetté akarunk válni. A magyarok megerősödése Európa és az Európai Unió gazdaságának érdeke is. Mert ma az európai gazdaságok csak nemzeti lábon állva és kiterjedt nemzetközi együttműködésekben teljesedhetnek ki. Nekünk, magyaroknak sok ilyen helyre van szükségünk ahhoz, hogy ismét erősek és sikeresek legyünk. Az sem véletlen, tisztelt Hölgyeim és Uraim, hogy a sikeres országokat sokszor sikeres vállalatokkal azonosítják. Nyilván egyikünknek sem esne most itt nehezére, hogy német, francia, brit, svájci vagy olasz cégeket soroljon föl, amellyel szimbolizálni tudna egy-egy európai országot. Igen, az európai gazdasági kultúra alapját valójában a nemzeti ipar alkotja. A hazai vállalkozók, a gyakran több generáción át örökített családi vállalkozások, az ő tulajdonukban álló további társaságok adnak igazi karaktert egy ország gazdálkodásának. 
Tisztelt Hölgyeim és Uraim!
Minden gazdasági vállalkozás legfontosabb célja, hogy hasznot termeljen, függetlenül attól, hogy helyben élnek-e a tulajdonosai. De amikor magyarok adnak munkát magyaroknak, ott nem csak pénzben mérhető haszon keletkezik. Mindenki számára, aki csak egy kicsit is szereti a hazáját, további szellemi és lelki hasznot jelent, ha a vállalkozásán keresztül az ország is sikeres lehet, ha az itt élő családok százai jó munkát, tisztességes megélhetést és kenyérkereseti lehetőséget kaphatnak, ha az ötletek, az újítások itthon hoznak gyümölcsöt, ha összességében nemcsak a tulajdonos, hanem az egész ország is gyarapodik. Egy itt élő, az üzletfeleket és a dolgozókat akár személyesen ismerő befektető számára az üzemekben folyó munka sohasem csak könyvelési adatokat jelent, hanem magát a vállalkozását, ami az életének a része, időnként maga az élete.
Tisztelt Hölgyeim és Uraim!
Minden ország számára az ilyen, Jüllich-féle társasághoz hasonló vállalkozások jelentik a legfontosabb gazdasági tartalékot, és nehéz időkben ezek adják a nemzetgazdaság utolsó védvonalát. Ahogy az előbb hallhattuk is: márpedig ők innen el nem mennek. Minél több van tehát az ilyen vállalkozásokból, annál nagyobb a munkahelyek biztonsága, és annál kiszámíthatóbb a gazdaság növekedése. Ezért most, az újabb és újabb európai csődhullámoktól szorongatva sem szabad leállnunk. Épp ellenkezőleg: gyorsítanunk kell, folytatni kell az Új Széchenyi Tervet, támogatni kell a magyar vállalkozásokat, és támogatni kell a munkahelyteremtő beruházásokat. Magyarországon egy olyan korszakot hagyunk most magunk mögött, amelyben megrendítették, eladósították a nemzeti ipart és a nemzeti gazdaságot. Ezzel voltaképpen aláásták a magyar gazdaság európai alapjait. Mi, magyarok tavaly pedig arra vállalkoztunk, hogy visszatérünk az európai alapokhoz, és újjáépítjük a nemzeti lábon álló magyar gazdaságot. Ezért ma minden új üzem, minden új gyáregység újabb és újabb reménysugár arra, hogy legyőzhetjük a nyomasztó örökséget, és egyúttal kivívhatjuk új helyünket az európai országok versenyében. Ezért ösztönözzük minden lehetséges eszközzel a munkahelyteremtést, ezért akarunk és fogunk mindenkit, aki munkaképes, visszavezetni a munka világába, és ezért biztosítunk jelentős forrásokat az Új Széchenyi Terv keretében a találékony és bátor hazai vállalkozásoknak, mint amilyen a Jüllich Glas.
Tisztelt Hölgyeim és Uraim!
A mostani technológiai fejlesztés okán legalább negyven új munkahely létesül most itt, vagyis negyven magyar család föllélegezhet, és bizakodóbban tekinthet a jövőbe, és ha a tervek valóra válnak, további százhúsz-százötven ember találhat itt biztos megélhetést jelentő munkát a következő években.
Tisztelt Hölgyeim és Uraim!
Azt a különleges tényt is érdemes észrevennünk, hogy ez a hely, ahol most állunk, teljes egészében a jövőről szól. Azzal, hogy napenergiával biztosíthatjuk sok ezer háztartás számára a világítást vagy a fűtést, valójában a jövő egyik legfontosabb kihívására válaszolunk. Biztató azt látni, hogy itt, Székesfehérváron vannak már szép számban magyarok, akik a jövőben élnek. Azt tanácsolom magunknak, ne hagyjuk, hogy bárki vagy bármi visszarángasson bennünket a múltba. Maradjunk a jövő útján. Azon az úton, amelyen egyre több magyar tud munkát adni egyre több magyarnak. Végezetül engedjék meg, hogy gratuláljak. Gratulálok mindenkinek, akinek szellemét vagy kezemunkáját ez az üzem dicséri. Gratulálok a tervezőknek, a mérnököknek, gratulálok a szakmunkásoknak, és gratulálok a segédmunkásoknak, akik itt dolgoztak. Külön is gratulálok, sok erőt, egészséget és további sikereket kívánok a Jüllich családnak, és azt kívánom hazánknak, minél több ilyen sikeres család építse Magyarországon a jövőjét!
Köszönöm megtisztelő figyelmüket!


orbanviktor.hu
