Németország a magyar jelen és jövő része
2015.02.2.

            Orbán Viktor beszéde az Angela Merkel német kancellárral folytatott megbeszélést követően.
        



	Jó napot kívánok, tisztelt Hölgyeim és Uraim!

	Nem tudom, helyes-e, ha én beszélek előbb, de azt hiszem, hogy a diplomáciai rend ezt kívánja meg. Először is tisztelettel és szeretettel fogadtuk Németország kancellárját. A magyar nép nemcsak tiszteli, de kedveli is a németeket, amiben óriási szerepe van a Magyarországon élő németeknek, akik nagy tiszteletet vívtak ki a maguk számára, és az ő képviselőjük része volt a mai delegációnak. Tisztelettel köszöntöttük a kancellár asszonyt nemcsak mint Németország vezetőjét, hanem mint egy európai vezetőt, aki ma az európai egység legfőbb és legerősebb szószólója. Kifejtettük, hogy nagyra értékeljük azt a munkát, amit Kancellár asszony az európai egység érdekében végez. Nagy utat tettünk meg. 2010-ben voltam a kancellár asszonynál az akkori választás után hivatalos látogatáson. Jól emlékszem egy mondatára, ami egy erős és világos mondat volt, és úgy hangzott, hogy mindenkinek el kell végeznie a házi feladatát. Ez a magyar fül számára akkor különösen érzékeny mondat volt, hiszen nem Görögország, hanem Magyarország omlott össze először pénzügyileg, és ebből a helyzetből kellett nekünk elvégezni a házi feladatunkat. Magyarország nagy utat tett meg azóta. Európában a második-harmadik legnagyobb növekedést az előző évben a magyar gazdaság mutatta föl, és a költségvetésünk példaértékű európai mércével mérve is. Ez a nagy út a válságtól a munkaalapú gazdaság megteremtéséig vezetett. 22 éves foglalkoztatási rekordot döntöttünk az elmúlt hónapban, 1992 óta nem dolgoztak annyian Magyarországon, mint most. Ebben a német cégeknek nagy szerepe van. Ezért is köszönetet mondtunk Merkel kancellár asszonynak. 6.000 német cég dolgozik Magyarországon, akik 300 ezer munkahelyet hoztak létre, csak 2010 óta 6 milliárd eurónyi német befektetés érkezett Magyarországra, a magyarországi összes külföldi befektetés 25 %-a német, és a külkereskedelmünk 25 %-a is Németországba irányul. 2013-ban és 2014-ben is rekordot döntöttünk, a magyar export Németországba meghaladta a 21 milliárd eurót. Úgyhogy csak annyit tudok mondani a kancellár asszonynak, hogy „Danke, Deutschland!” Ezek a számok jól mutatják, hogy – azt korábban is tudtuk, hogy – Németország a magyar történelem elválaszthatatlan része, de ez a gazdasági együttműködés, amit sikerült az elmúlt években kialakítani, a bizonyíték arra, hogy Németország a magyar jelen és a magyar jövő része is lesz.

	Áttekintettük természetesen Európa legfontosabb problémáit is, beszéltünk az orosz–ukrán válságról, energiakérdésekről. Én itt most ezek közül csak az orosz–ukrán válságról szeretném a magyar kormány álláspontját ismertetni úgy, ahogyan ezt a tárgyalások során is megtettem. Három szempont van, ami miatt az ukrán–orosz konfliktus a magyaroknak húsba vágó kérdés: szomszédos országról van szó, a gáz Magyarországra Ukrajnán keresztül érkezik, gáz nélkül nem működik a magyar gazdaság és a magyar háztartások sem, és él 200 ezer magyar Ukrajna területén. Ebből az következik, hogy mi, magyarok csak a béke pártjára tudunk állni. Csak a béke pártján állhatunk, ezért mi csak olyan megoldást tudunk elfogadni, ami a béke felé visz, és semmilyen megoldást nem tudunk támogatni, amely elmélyíti a konfliktust. Ez a sziklánál is szilárdabb magyar külpolitikai pozíció. Említést tettünk még az eurázsiai tervről is, és én elmondtam a kancellár asszonynak, hogy azokat a gondolatokat, amiket megismertünk Németország részéről, a magyar kormányzat, a magyar külpolitika, a magyar gazdaság- és kereskedelempolitika örömmel támogatja a jövőben is.

	Tisztelt Hölgyeim és Uraim!

	Még egyszer szeretném megköszönni Kancellár asszonynak, hogy megtisztelt bennünket a látogatásával.


miniszterelnok.hu
