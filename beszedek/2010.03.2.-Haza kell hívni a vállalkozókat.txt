Haza kell hívni a vállalkozókat
2010.03.2.

            Beszéd a Budapesti Kereskedelmi és Iparkamara fennállásának 160. évfordulóján.
        


Tisztelettel köszöntöm Önöket! Jó napot kívánok! Kedves Kristóf!
Köszönöm szépen az ajándékot is! Bár a két világháború között visszatérő, ugye, az ugratásnak a politikai eliten belül visszatérő formája volt a katolikus testvérek részéről, hogy Magyarországnak legnagyobb baja, hogy túl sok a református miniszterelnök. S ki tudja, lehet-e ebben valami igazság. A könyvet mindazonáltal köszönöm szépen! Ami a rablott vagyont illeti – ha jól értem, a székházügy így foglalható össze –, akkor szeretném bejelenteni, a következő kormány szándékom szerint semmifajta jogfolytonosságot nem vállal. Tehát az ügy tárgyalása hosszas és részletes, kimerítő megbeszéléseket igényel majd. Arra is, ha megengeded, kedves Kristóf egy mondat erejéig hadd reagáljak, hogy én is jól emlékszem azokra az időkre, amikor a patrióta gazdaságpolitika, mint szóösszetétel felvetése, vagy a kis- és középvállalkozások támogatása extrém nacionalista gazdasági gondolkodásmódnak minősült. És ha az ember ilyet mondott, akkor a liberális gazdasági újságírók, ha bot lett volna náluk, akkor bottal, ha az nem volt, így tollal dühből jól kiporolták az ember hátát. Nekem is vannak erről személyes élményeim.

Tisztelt Hölgyeim és Uraim!
Én örömmel fogadtam a fölkérést, hogy jöjjek el ma ide Önök közé erre a megbeszélésre. Általában ünnepi kerek évfordulók mindig alkalmat jelentenek egy közéleti ember számára. Bár persze mindig föl kell tennie az embernek azt a kérdést is, hogy ő-e a legméltóbb, hogy egy ilyen alkalommal szóljon. Százhatvan év az nagy idő. Ilyenkor mindig Nemeskürty tanár úrral való egyik beszélgetésem ötlik föl a fejemben, amikor fölkértem őt még a régi időkben, emlékeznek erre, hogy vállalja el a millénniumi kormánybiztosság feladatát, amit ő el is vállalt – fegyelmezett katonaemberhez méltó módon: nem sokat kérdezett, csak a feladat megszabását tartotta fontosnak. És amikor már túl voltunk az egész millénniumon, amelyre, gondolom, pártállásra való tekintet nélkül talán mindannyian emlékezhetünk – valami kedves élményként, ha sokunk számára talán felemelő élmény-t mondok, akkor sem túlzok. Megkérdeztem tanár urat, hogy mondd, miért vállaltad el, te mégiscsak az ország mindenki által tisztelt tanár ura vagy, az egyik legnagyobb történészünk, magasan fölötte állsz ennek a mai kocsmának, mégis miért tetted ki magad, hogy a politikával szükségképpen együtt járó támadások téged is elérjenek? És azt mondta: tudod, úgy van az, hogy ilyen állás legközelebb ezer év múlva lesz. És mi tagadás, azt kell mondani minden évfordulón, amikor elhívnak, én is arra gondolok, hogy a százhatvanadik évfordulót már többet nem fogjuk megünnepelni itt, Önökkel együtt, és ha a következő százhatvanadikra kellene várni, akkor aránylag kevés esélyem van, a tudomány mai állása szerint, hogy a meghívottak körébe számításba vegyenek.

Nos, tisztelt Hölgyeim és Uraim!
De ezenkívül más okom is volt arra, hogy eljöjjek ide ma, és tisztelettel megköszönjem a meghívásukat. Mi is keressük annak a formáját, hogyan tud egy ország politikai vezetése a legoptimálisabb módon együttműködni a gazdasági élettel. Mik azok a szervezetek, kik azok a szereplők, mik azok a gondolatok, amelynek a mentén a kormány, a mindenkori kormány és a gazdasági élet össze tud kapaszkodni, közös célok érdekében tud dolgozni. És ma ez a kérdés sokkal aktuálisabb, mint bármikor korábban, ugyanis szemben azokkal, akik azt akarják elhitetni velünk, hogy tulajdonképpen mindent úgy kéne folytatni, ahogyan most zajlik, legfeljebb néhány hibát ki kéne javítani, de a lényeget illetően nem kell alapvető változásokat eszközölni, nos, velük szemben én úgy gondolom, hogy a magyar gazdaság fő kérdései ma valójában nem szakpolitikai kérdések. Szakpolitikai értekezéssel, szakpolitikai tudással tele van a padlás. Rendkívül értékes tudás ez, de annyi van belőle, hogy szinte Dunát is lehetne vele rekeszteni. Itt ül Parragh elnök úr, legutóbb vele volt alkalmam egy közös fellépésen megjelenni, ahol egy nagyon világos elemzésrendszert láttam a magyar gazdaság helyzetéről, és egy politikai párt gazdasági kabinetje sem fogalmazhatott volna pontosabban annál, mint ahogy ő tette. Vagy talán nem titok Önök előtt, hogy jó néhány olyan munkacsoport működik szintén a kamarán belül, amelynek az eredményeire a következő kormányzat szeretne majd építeni – az adórendszertől kezdve a szakképzési rendszer átalakításán keresztül. Itt van Vadász elnök úr a társaságunkban. Én jól emlékszem, hogy amikor a Vállalkozók Pártjával kötöttünk néhány évvel ezelőtt együttműködési megállapodást, akkor egy fantasztikus kis- és középvállalkozói fejlesztési programot tett le az asztalra. Nem arról van tehát szó, hogy ma ne tudhatnák a politikai élet szereplői, hogy mit kellene tenni a gazdaságban. Ma az a probléma, hogy a politika rossz módon, helytelenül gondolkodik a gazdaságról, és nem találta meg azt a formát, ahogyan a gazdasági élet szereplőinek körében felhalmozott tudás be tudna épülni a mindennapi kormányzati gazdaságpolitikába. Ez pedig azt jelenti, hogy nekünk nem egyszerűen új szakmai programokra van szükségünk. Természetesen arra is, hanem egy másfajta gondolkodásmódra, egy merőben új politikára van szükség Magyarországon.

Nem árulok el talán nagy titkot, ha azt mondom, hogy ezt a ciklust szeretnénk lezárni, a politika és a gazdaság rossz viszonyának ciklusát. A gazdaságról való helytelen politikai gondolkodás korszakát szeretnénk lezárni. Szeretnénk lezárni azt a korszakot, amikor az állam, és beszéljünk egyenesen: a vállalkozók vagy maga a gazdasági élet is ellenségként tekintenek egymásra. Az állam potenciális bűnözőként tekint a vállalkozókra. Márpedig ahol a gazdaság és az állam között nincs együttműködés, horribile dictu ellenségeskedés alakul ki, ott a vállalkozók gyengék lesznek. Ha gyengék a vállalkozók, akkor gyenge a gazdaság, és ha gyenge a gazdaság, akkor gyenge az állam is. Itt tartunk ma Magyarországon. Ezen szeretnénk változtatni.

Ennek a korszaknak, amelyet magunk mögött szeretnénk hagyni, van egy, a vállalkozók számára egy mondatban összefoglalható, szimbolikus megfogalmazása. Ez úgy hangzik: „el lehet menni.” Azt gondolom, hogy ez a mondat az, amely a vállalkozók teljes félreértéséről, a vállalkozások fontosságának teljes meg nem értéséről tanúskodik. A vállalkozókat nem elküldeni kell, haza kell hívni. Olyan politikát kell teremteni, hogyha külföldön is dolgoznak, akkor is legyen Magyarországon hídfőállásuk, sőt először itt, Magyarországon találhassák meg a számításukat.

A korszak, amelyet szeretnénk lezárni, ha egy mondatnál hosszabban akarom összefoglalni, akkor egy skót viccet juttat mindig az eszembe, amely úgy hangzik, hogy a skót kisgyerek lelkendezve hazamegy, és azt mondja az apjának: - Képzeld, ma spóroltam két fontot. Nem ültem fel a villamosra, hanem szaladtam utána! Mire az apa: - Miért nem taxi után szaladtál? Akkor sokkal többet spóroltál volna. Nos, ez az a gondolkodásmód, tisztelt Hölgyeim és Uraim! A megszorítások politikája után nem lehet egyről a kettőre jutni.

Tisztelt Hölgyeim és Uraim!
De engem ma elsősorban azért hívtak ide, hogy ne általában a gazdaságpolitikáról, hanem talán specifikusabban inkább Budapestről, a budapesti gazdaságpolitikáról mondjak néhány szót. Készültem is, és ha megengedik, össze is foglalom az erre vonatkozó gondolataimat.

Meggyőződésem szerint Magyarországnak erős Budapestre van szüksége. Ma azonban Budapest gyenge, mert a vezetése is gyenge. Azért gyenge, mert a vezetése nem ismerte föl, hogy Budapestnek saját gazdaságpolitikára is szüksége lenne. Igen, egy önálló budapesti gazdaságpolitikára, amely természetesen része a nagy nemzeti gazdaságpolitikának. Ma a mi fővárosunkban nincs kohéziós erő. Nincs egy olyan összefogó erő, ami a városban meglévő erőforrásokat, adottságokat és képességeket értelmes rendszerré szervezné, és közös célok megvalósítására összpontosítaná. Rengeteg tehetséges ember, nagyszerű gondolat, alkotókedv, vállalkozó szellem, tudás és szorgalom van itt, de kihasználatlanul, mert nincs jövőkép és nincs koncepció, amit szolgálhatnának.

Tisztelt Hölgyeim és Uraim!
Mindenütt azt látom a világon, hogy a főváros körül kialakulnak gazdasági térségek, és ezek a gazdasági térségek, a főváros körül kialakuló gazdasági térségek jelentik egy ország nemzetgazdaságának fő húzóerejét. A németek számára kulcsfontosságú a most megerősödő Berlin körüli gazdasági térség, Bécs fontos az osztrákoknak, Varsó nélkül nincs lengyel gazdaság, és a franciák számára is Párizs és környéke a legerősebb gazdasági térséget jelenti. Mondhatnám, a főváros és környéke mindig a gazdaság legerősebb motorja egy nemzetgazdaságnak. Budapest is lehetne ilyen motorja a magyar nemzetgazdaságnak.

Sőt, az is talán mindenki számára egyre inkább világosabb, hogy a hihetetlen sebességgel változó és átalakuló világban elkerülhetetlenné válik egy közép-európai gazdasági régió megteremtése, amely versenyképes lehet Európa más régióival, és az ellenállhatatlanul fejlődő keleti gazdaság erős régióival. Egy erős közép-európai gazdasági régió pedig csak úgy jöhet létre, hogyha kisebb gazdasági térségek alkotják a pilléreit. Nekem meggyőződésem, hogy az egyik erős pillérnek Varsó és Prága mellett, a Kárpát-medencei gazdasági tér központjaként éppen Budapestnek kell, kellene lennie. De Budapest gyenge vezetéssel erre nem képes, és nem is lesz az. Ahhoz, hogy elérjük tehát a célunkat, változásra van szükség. Változásra szemléletben és gondolkodásmódban. Magyarország súlyos problémáinak legfőbb oka az, hogy az elmúlt években nem voltak olyon közös ügyek és célok, amelyekkel az emberek többsége azonosulni tudott volna. Hogy is lehetne olyan célokkal azonosulni, mint az, hogy eladjuk a Malévot kétszázmillióért, aztán nem egészen három év múlva visszavásároljuk huszonötmilliárdért. Ez nyilván nem lehet közös cél. Ez nem gazdaságpolitika, hanem szimpla spekuláció és a magánérdekek érvényesülése a közös érdekek fölött. Magyarországnak tehát, tisztelt Hölgyeim és Uraim, olyan kormányra és olyan fővárosi vezetésre van szüksége, amely felismeri, hogy ma a magyar gazdaság talpra állítása az első számú nemzeti ügy, és ennek megvalósításában természetes adottságainál és helyzeténél fogva a nemzet fővárosának az élen kell járnia. Ehhez viszont Budapestnek önálló gazdaságpolitikára van szüksége, amely erős fővárossá teszi. A kérdés most már csak az, hogy milyen alapokra érdemes építeni Budapest gazdaságpolitikáját.

Budapest, mint tudjuk, világ-főváros, vagy világváros, és ezért nem hagyhatja figyelmen kívül a világgazdaságban zajló nagy, új gazdasági összefüggéseket sem. Ha Önök fölütik, ahogyan Kristóf fogalmazott, a kapitalizmus jövőjéről szóló, másképpen fogalmazva a világgazdaság mai helyzetéről szóló tanulmányokat, akkor azokban azt fogják látni, hogy bár szerteágazóak és sok irányba széthúznak a vélemények, de mégis van egy közös gondolat, amely szinte minden elemzésben visszaköszön, és amely nagyjából úgy foglalható össze, hogy ma a piacgazdaságra a spekuláció jelenti a legnagyobb veszélyt. Én ezzel mélységesen egyetértek, mert én is úgy látom, hogy a spekuláció táplál egy hamis illúziót. Egy hamis illúziót táplál, amikor azt üzeni, hogy munka nélkül is fent lehet tartani egy modern gazdaságot. Hamis illúzió az, hogy nem számít, miből származik a profit, csak gyors és nagyon sok legyen. A piaci spekuláció és az erre épülő pénzkapitalizmus ma már veszélyes magára a piacgazdaságra is, mert csak magánérdekekre, és csak rövid távú haszonra törekszik. Nincs benne hozzáadott érték, nem finanszíroz termelést, nem hoz létre javakat, de alaposan megcsapolja a már meglévőket. Az utóbbi években, sőt évtizedekben teljesen leértékelődött a termelés, a munka és az értékteremtés jelentősége. Az ember azt látta, hogy az élettől és a valóságtól elrugaszkodott alapelvek váltak gyakorlattá, méghozzá hatalmas károkat okozó gyakorlattá. Eközben leértékelődött a vállalkozás, mint közjót szolgáló tevékenység, és leértékelődött a vállalkozó ember minden erényével és teljesítményével együtt. Ezek helyett az ügyeskedés, a trükközés, más emberek pénzének felelőtlen kockáztatása vált elfogadottá.

A spekuláció, tisztelt Hölgyeim és Uraim, a termelés lefokozásával súlyos recessziót idézett elő a világgazdaságban. A mindennapi életben ez azt jelenti, hogy egyre kevesebb vállalkozás képes fönnmaradni, új vállalkozásokra pedig egyre fogyatkozik a lehetőség. Sorra szűnnek meg a munkahelyek, újak pedig nem jönnek létre helyettük. Én azokkal értek egyet, akik a spekulációt, a mások pénzének kockáztatását nem tekintik vállalkozásnak. Én azokat, akik így próbálnak haszonra szert tenni, nem vállalkozónak tekintem, hanem valami egész másnak. Azt senki épp ésszel nem vitathatja, ha ismeri a modern világgazdaságot, hogy a fejlődéshez nélkülözhetetlen a hatékony pénzügyi rendszer, az áruk és szolgáltatások szabad áramlása, hogy kell egy piaci verseny. De józan ésszel az is könnyen belátható, hogy a pénzügyek, a szabad kereskedelem és a verseny csak eszközök, és nem célok. Talán eljött az ideje, hogy Magyarországon is ki lehessen mondani, hogy a termelést nem lehet semmivel sem helyettesíteni, mert egyedül a termelés révén jön létre igazi, valóságos érték. Puszta spekulációval, trükkökkel gyors és nagy haszonra ugyan szert lehet tenni, de csakis a többiek kárára. Ez pedig ellentétes magának a piacnak az alapelvével. A piac lényege éppen a kölcsönösség. Egy igazi piacon mindenki a nyerő oldalon van. Az is úgy érzi, hogy nyert, aki eladott, és az is úgy érzi, hogy jól járt, aki vásárolt. Ezzel szemben a spekuláció világában valakinek mindenképpen veszteséget kell elszenvednie.

Tisztelt Hölgyeim és Uraim!
A piac lényege tehát a kölcsönösség. A gyors és érdemtelen haszonszerzés, amely mások kárára történik, nem új dolog, úgy gondolom, egyidős az emberiséggel, csak régebben lopásnak nevezték, esetleg csalásnak, és büntették. Az elmúlt években azonban spekulációnak nevezték át, és igen, tisztelni kezdték a világgazdaságban. Egészen addig így ment, amíg a pénzkapitalizmus lufija nagy durranással ki nem pukkadt, hogy átadja a helyét annak a jelenségnek, amit azóta nemzetközi hitelválságnak nevezünk.

Tisztelt Hölgyeim és Uraim!
Budapest esetében ráadásul – ne áruljunk zsákbamacskát – nem csak erről van szó. kínos erről beszélni. a napokban Csoóri Sándor születésének nyolcvanadik évfordulóját ünnepeltük, és ott egy evangélikus püspök prédikált. és elmesélte Noé történetét, amely arról szó, hogy Noé, még mielőtt megmentette volna az emberiséget, a kelleténél többet ivott, és elfeküdt a sátrában. Három fia volt. S az egyik, amikor meglátta kitakarva az apját, kiszaladt, elkiabálva a világnak, hogy nagy baj van. A másik két gyerek azonban háttal bement a sátorba, ne is lássák, s betakarták őt, hogy senki sem láthassa. Kínos tehát nekünk arról beszélni, ami a mi fővárosunkban, a mi Budapestünkön történt. De akármilyen kínos is, tisztelt Hölgyeim és Uraim, mégiscsak beszélnünk kell róla, mert másképp nem tudjuk orvosolni. Kínos dolog ez, Hölgyeim és Uraim, de el kell mondanunk, hogy Magyarországot, különösen Budapestet uralta el a politikai spekuláció. Hazánk nemcsak a gazdasági spekulációtól szenved, hanem a politikai spekulációtól is, és ennek legkirívóbb, hogy ne mondjam, égbekiáltó példája az éppen a mi székesfővárosunk, Budapest. Ennek a politikai spekulációnak és ügyeskedésnek szemléletes példája mindaz, ami például a BKV-nál folyt az elmúlt években. Nehogy félreértés essék, én nem a világgazdaságnak tudom be mindazt, ami ott történt. Úgy gondolom, hogy ami ott megesett, az teljes egészében Budapest vezetésének a felelőssége.

De nézzük a dolgot egy másik oldalról. A közlekedés mindenhol a gazdaság egyik fő erőforrása. Az egyik fő erőforrása, mert a közlekedés határozza meg a gazdaság mobilitását. A főváros vezetése azonban nem gazdasági erőforrásként értelmezte, hanem manipulációs célokra használta a közlekedési vállalatot. Gazdasági erőforrás helyett a politikai spekuláció eszközévé tették, aminek aztán természetes következménye a fővárosi közlekedés és benne a BKV mai állapota. Ha a főváros vezetése gazdasági erőforrásként kezelte volna a közlekedést, nem beszélve arról, hogy Magyarország egyik legnagyobb vállalati lehetőségéről beszélünk, akkor soha nem fordulhatott volna elő, hogy a BKV-nál milliárdokat fizessenek ki jogtalan végkielégítésekre, áltanácsadók felesleges tanulmányaira. Budapestet az elmúlt években nemhogy nem erősítette, hanem sokkal inkább legyengítette a saját közlekedése és benne a közlekedési vállalata. De nem csak azzal az effektív deficittel, amit évről évre előállít, és valakinek közpénzből állnia kell, hanem azáltal is, hogy rossz minőségű szolgáltatásával rontotta és ma is rontja Budapest gazdaság teljesítményét, hiszen nem segíti, hanem nehezíti a vállalkozás és a munkavállalás feltételeit és körülményeit. Ki akar naponta három órát utazással tölteni? Ki akar rozoga, piszkos járműveken szorongani, és emiatt pontatlanul megérkezni a munkahelyére?

Tisztelt Hölgyeim és Uraim!
Ma már a budapesti közlekedés állapota fontos, lassacskán döntő szempont lesz a munkavállalóknál és a munkaadóknál egyaránt.

Ugyanígy, tisztelt Hölgyeim és Uraim, tisztelt Budapesti Kamara, a főváros vezetése Budapest más természetes erőforrásait is elhanyagolta és elhanyagolja. Holott Budapestnek olyan adottságai vannak, amelyekkel kevés város, különösképpen kevés főváros büszkélkedhet. Nem is tudom, ismerünk-e olyan közép-európai fővárost, amely a hőforrásoknak azzal a bőségével rendelkezne, mint éppen Budapest. Nem véletlen, hogy a mi fővárosunk a harmincas években a fürdőváros büszke címét mondhatta magának, és nemzetközi gyógyfürdőhellyé is nyilvánították abban az időben. Ehhez képest mit látunk hosszú évek óta? Nem azt, hogy Budapest egy modern, XXI. századi fürdővárossá válna, hanem lassacskán sokkal inkább az üres irodaházak városává válik, ami mögött nyilvánvalóan szintén fölfejthetnénk a spekulációs és az ügyeskedés különböző formáit.

Tisztelt Hölgyeim és Uraim!
De azt a kérdést is föl lehetne tenni, hogy vajon milyen előnyöket nyújt ma egy budapesti vállalkozónak maga Budapest? Nem hiszem, hogy hosszú listát tudnánk összeállítani. Mindenekelőtt tehát, tisztelt Hölgyeim és Uraim, tisztelt Budapesti Kamara, arra van szüksége Budapestnek, hogy olyan gazdaságpolitikát alakítson ki, amely nem spekulációra, nem a pénzkapitalizmusra épül, hanem termelésre és munkahelyet adó kapitalizmusra, amely megvédi, és nem kockáztatja a munkahelyeket. Olyan gazdaságpolitikára, amely a természetes, saját erőforrásaira összpontosít, és elsősorban a budapesti vállalkozókat kívánja, óhajtja, akarja helyzetbe hozni.

Tisztelt Hölgyeim és Uraim!
Végezetül röviden arra kérdésre is válaszolt kell adni, hogyan jöhet létre egy ilyen gazdaságpolitika? A rövid válaszom erre az, hogy a politika és gazdaság szövetségével, vagyis a budapesti vállalkozók aktív segítségével tudunk majd megalkotni egy olyan korszerű gazdaságpolitikát, amely sikeressé teheti Budapestet, és visszaadhatja régi rangját Európa fővárosai között. Barátaim, ennek a közös gazdaságpolitikának a kiindulópontja maga a vállalkozó. Ki kell mondanunk néhány alapvető értéket. Először is azt, hogy vállalkozás nélkül nincs haladás. A vállalkozók tárják föl az értékteremtés ma még kiaknázatlan formáit, és ezzel ők a fejlődés fő mozgatói. Hatásuk – mármint a vállalkozók hatása – túlmutat a hétköznapi tevékenységük közvetlen eredményein. A vállalkozók a gazdaság és a társadalom legérzékenyebb és legközvetlenebb megfigyelői közé tartoznak. Az, hogy mi történik az országban, ki mástól lehetne megtudni? Kitől tudhatna meg inkább a politika, mint éppen Önöktől? A vállalkozók tudása nélkülözhetetlen a közügyeket érintő döntéseknél. Arról se feledkezzünk el, hogy a vállalkozók a közélet meghatározó szereplői, a civil szféra fő finanszírozói és egyben szervezői is. A sikeres vállalkozók viselkedése pedig, s ez a jövő szempontjából fontos, meghatározó példa az ambiciózus fiatalok számára. Ha tehát vissza akarjuk állítani a termelés és az értékteremtés tekintélyét, ahhoz vissza kell adnunk a vállalkozás szó eredeti és pozitív értelmét.

Tisztelt Hölgyeim és Uraim!
Budapest gazdaságpolitikája csak akkor lehet sikeres, ha kialakítása és megvalósítása a budapesti vállalkozókkal együttműködve történik. Ehhez a vállalkozókat be kell vonni a kormányzati politika alakításába, a vállalkozásfejlesztés irányítását pedig meg kell osztani a vállalkozók képviselőivel, együttműködésre van szükség a közös célok megvalósításában a vállalkozások számára fontos közszolgáltatások területén. Ezért én azt javaslom, arra kérem Önöket, hogy amint a politikában meglesz a fogadókészség, és ha nem lennék biztos, hogy ez hamarosan meglesz, nem állnék itt, akkor legyenek kedvesek, és vegyenek részt egy közös budapesti gazdaságpolitika kidolgozásában. Én hiszek abban, hogyha a politika összefog a gazdasági élet szereplőivel, akkor Budapest ismét a nemzet erős fővárosa, a budapesti gazdasági térség az egész ország és a közép-európai gazdasági régió meghatározó pillére lesz majd ismét.

Ehhez kívánok Önöknek 160. születésnapjuk alkalmából sok erőt, egészséget, szerencsét, bölcs döntést az előttünk álló fontos pillanatokban.

Köszönöm szépen, hogy meghallgattak!


orbanviktor.hu
