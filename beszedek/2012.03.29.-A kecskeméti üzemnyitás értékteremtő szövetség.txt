A kecskeméti üzemnyitás értékteremtő szövetség
2012.03.29.

            Orbán Viktor beszéde a Mercedes-gyár átadásán, Kecskeméten.
        


Mélyen Tisztelt Hölgyeim és Uraim! Kedves Németországból érkezett Vendégeink!
Amikor együtt köszöntjük az Alföld közepén a Mercedes-Benz magyarországi sorozatgyártásának beindulását, egy olyan autóipari vállalat sikeres gyáralapítását ünnepeljük, amelynek nevéhez nem kisebb innováció kötődik, mint az autó feltalálása. Mondják, hogy több mint százhúsz évvel ezelőtt, amikor Karl Benz szabadalmaztatta háromkerekű járművét, minden mai autó ősét, sokan szkeptikusak voltak. Korabeli krónikák szerint a lovak nélküli kocsi megjelenésekor tömegek voltak meggyőződve arról, hogy a szédítő, óránként 15-20 kilométer per órás sebességgel történő haladás elmebetegséget vagy fulladásos halált okoz. Sokan azt is jósolták, hogy a motoros járművek tömeges elterjedése munkanélküliséghez fog vezetni a kocsisok, a nyeregkészítők és a kocsigyártók között. Az építészek attól tartottak, hogy a robbanómotorok keltette vibráció kikezdheti az út mentén álló épületek statikai biztonságát. Az állattartók az utakra tévedt állataik életét féltették, míg az akkori értelmiség néhány szabadon szárnyaló elméje az utazás élményének hanyatlásáról beszélt, mivel szerintük az autó kinézet és felszereltség tekintetében soha nem fog tudni versenyre kelni a hintóval. Egyes források arról is beszámoltak, hogy II. Vilmos német császár is határozott álláspontot képviselt, amikor kijelentette: „Az automobilt múlandó jelenségnek tartom. Szerintem a lovaké a jövő.”
Tisztelt Hölgyeim és Uraim!
Az első autó történetéből az derül ki tehát, hogy amikor merész újítók meg akarják változtatni a világot, a világ első reakciója az, hogy megpróbálja magát lebeszélni a nagy változásról. De hiába, a nagy változásokat nem lehet feltartóztatni. Nincs olyan király, és nincs olyan hódító hadvezér a világtörténelemben, aki elérte azt, amit Benz. Az ő találmánya valóban meghódította és megújította az egész világot.
Tisztelt Hölgyeim és Uraim!
Amikor itt állunk ma az utódok legújabb csúcstechnológiáját alkalmazó gyárban, ahol 126 év tapasztalatát magukban hordozó termékek, nagyszerű családi autók készülnek, fejet kell hajtanunk a gyár alapítója és újító követői előtt. Különösen aktuális ez a tisztelgésünk, amikor a világ ma ismét egy nagy változáson megy át. A világ átrendeződése pedig azt jelenti, hogy Európának – története során nem először – ismét meg kell újulnia, ha meghatározó tényező akar maradni az új világrendben. Nem élhetünk tovább úgy, ahogy eddig éltünk, szükségünk van a változásra, szükségünk van a megújulásra. Ezért a mai alkalom, a termelés ünnepélyes megindulása ebben a nagyszerű üzemben utat és reményt mutat nemcsak nekünk, akik itt vagyunk, hanem egész Európának. Nem rejthetem, nem is akarom véka alá rejteni azt a meggyőződésemet, hogy Európát éppen Németország és Közép-Európa együttműködése tudja megújítani. A hagyományosan erős és komoly versenypozíciókat birtokló német gazdaság és a legnagyobb növekedési tartalékokkal rendelkező Közép-Európa közös erővel fogja felrázni az egykor szebb napokat látott kontinensünket, és közös erővel fel fogja pörgetni Európa gazdaságát. Ez a gyár, ezek az eszközök és az emberek, akik mindezt létrehozták és működtetni fogják, ezt a jövőt sugallják számomra.
Mélyen tisztelt Elnök Úr!
Önök, németek mindig szívesen látott vendégek Magyarországon. Mi Németországot mindig szövetségesnek tekintettük. E mögött nem csak józan belátás húzódik. Ennek a szövetségnek mély szellemi, lelki, ha úgy tetszik, érzelmi alapjai is vannak. Németország az az ország, akitől mi, magyarok soha nem irigyeltünk semmit. Ami ma a németeknek van, amijük ma van, azt mind munkával szerezték meg a maguk számára. Egy lehetetlen helyzetben lévő és reménytelen állapotban lévő országról beszélünk a II. világháború után, ami kevesebb, mint hetven év elteltével ma olyan ország Európában, hogy mindenki tőlük várja, hogy azt az Európát, amelynek egykor a leginkább lerombolt államát tartották, most húzza ki a bajból. Ez egy olyan teljesítmény, amit mi, magyarok, akik szintén megszenvedtük a háborút, csak a legnagyobb elismerés hangján tudjuk megidézni. Ami ma itt történik, amit ma ünneplünk, jóval több egyszerű befektetésnél vagy kihelyezett termelésnél. Ahogy más németországi termelővállalatok, amelyek itt vannak Magyarországon, a Mercedes-gyárat üzemeltető Daimler AG is valódi együttműködésre készül. Mi úgy látjuk, hogy hosszú távon számol, kutató-fejlesztő tevékenységet is szeretne hozzánk telepíteni, szeretne magyar beszállítókra támaszkodni, és szeretne részt venni magyar szakemberek képzésében. Ez nem egy beruházás, ez egy szövetség, tisztelt Hölgyeim és Uraim! Magyarország tisztelettel fogadja az ilyen ambíciókkal érkező befektetőket, azokat, akiknek nemcsak a piacunk kell, akik nemcsak a biztos bevételt hozó monopolpozíciókra vadásznak, hanem értékteremtéshez keresnek partnereket a magyarokban. Ez az együttműködés, Németország és a gyorsan fejlődő közép-európai térség együttműködése az értékteremtés szövetségét hozza létre. Ez a gyár és a többi, majd még megépülő társa mutatja a jó irányt; olyan jövőbe mutat, amelyben Európa maga mögött hagyhatja nyomasztó válságát, mert újra megtanul dolgozni, mert újra minden erejével az értékteremtésre összpontosít.
Tisztelt Hölgyeim és Uraim!
Az autó feltalálója megváltoztatta az életünket, megváltoztatta a világot. Ma mindannyian együtt élünk ezzel a korszakos találmánnyal. Mi itt, Kecskeméten, a magyar járműipar újabb erődítményében látjuk az autóipar másik nagyon fontos oldalát is. Látjuk azt a sok ezer keményen dolgozó magyar embert, akik mostantól itt is, ebben a gyárban is hozzájárulnak a magyar járműipar szárnyalásához, a német–magyar gazdasági együttműködés további erősítéséhez. Az autógyártás, ez a teljes magyar gazdaság közel egytizedét kitevő iparág több tízezer magyar családnak hozta el az értelmes munka lehetőségét, a tisztességes boldogulást, és az elérhető gyarapodást. Mostantól itt, Kecskemét környékén is többen vannak, akik kicsit könnyebben számolhatnak és bátrabban tervezhetnek, ha a családjuk jövőjéről van szó. Ők azok, akik sokat tanultak, sokat készültek erre a feladatra, keményen dolgoznak, és látják is értelmét a munkájuknak. Kívánom, hogy mindenki, aki itt dolgozik az összeszerelő munkástól az igazgatóig lelje örömét a munkájában. Kívánom, hogy ez a gyár és hasonló társai minél többet tudjanak magyar kis- és középvállalkozóktól beszállított alkatrészként és szolgáltatásként vásárolni. Kívánom, hogy a kecskeméti Mercedes legyen egy újabb fejezete a német–magyar gazdasági együttműködés nagy történetének, és segítségével jussunk egy lépéssel közelebb Európa megújulásához. Ahhoz, hogy országaink, a régió és az egész kontinens egy új, a mostaninál sikeresebb fejezetet nyithasson. A mai nap az utóbbi idők egyik legjelentősebb sikere Magyarország számára. Ma itt újabb világszínvonalú gyártás indul el, ami ismét nagy lépéssel visz közelebb ahhoz a célunkhoz, hogy Magyarország a világ autóiparának egyik termelési centruma legyen. Egyúttal a mai nap arra is bizonyíték, hogy jó úton járunk, és német barátaink az élő bizonyítékai annak, hogy ezen az úton nem egyedül megyünk.
Köszönöm, hogy meghallgattak!


orbanviktor.hu
