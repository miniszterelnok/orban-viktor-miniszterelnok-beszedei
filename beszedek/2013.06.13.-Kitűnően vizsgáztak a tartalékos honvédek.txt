Kitűnően vizsgáztak a tartalékos honvédek
2013.06.13.

            Orbán Viktor beszéde az árvízre behívott önkéntes tartalékállomány búcsúztatóján.
        


	Tisztelt Honvédek!

	Magyarország az elmúlt tíz napban minden idők legnagyobb dunai árhullámával küzdött. Önök, magyar honvédek elévülhetetlen érdemeket szereztek abban, hogy ma már kijelenthetjük: Magyarország győzelemre áll az árvíz elleni küzdelemben. Az árvízi védekezés az önkéntes tartalékos rendszer első éles próbája volt, és az eredmények tükrében kiválóan vizsgázott mind a behívás, mind pedig a tartalékosok munkáját tekintve. Önök példát mutattak a legfőbb katonai erényekből: a zászló, vagyis a hazájuk iránti hűségből, kötelességtudatból, fegyelemből, bátorságból és bajtársiasságból. Megmutatták, hogy katonai erényeknek egy erős nemzetnek mindenkor szüksége van – békeidőben is. Ezekre az erényekre akkor is szükség van, amikor nem ropognak fegyverek, nem más országok katonáitól kell megvédeni a hazát és annak polgárait, hanem természeti csapástól vagy éppen környezeti katasztrófától.

	Tisztelt Honvédek!

	Magyarország immár kiáll magáért és polgáraiért. Minden erejével igyekszik érvényesíteni a magyarok érdekeit és megvédeni az értékeit. Ez azt is jelenti, hogy a honvédség immár nem pusztán egy évről évre megjelenő sor a költségvetésben, hanem a nemzet erejének egyik fontos záloga és a nemzeti szuverenitás előföltétele. Hiába erősödnek a puhányságnak polgárjogot adni akaró divathullámok, a dolog mégiscsak úgy áll, csak az az ország lehet erős, amelyiknek magabiztos hadserege van.

	Tisztelt Honvédek!

	A honvédség akkor lehet képes feladatai maradéktalan ellátására, ha a meglévő hivatásos és szerződéses állomány mellett folyamatosan rendelkezésre állnak a tartalékosok, akik szükség esetén kiegészítik a meglévő erők képességeit. Az önkéntes tartalékos rendszer egyedülálló lehetőség arra, hogy a katonaság újra nyitott és társadalmilag elismert legyen. Jól emlékszem a 2010-es választás utáni első kormányülésre, amikor megkérdeztem Hende miniszter urat: mondd, kedves Csaba, aztán hány tartalékos katonánk van? Erre azt válaszolta, hogy 17. Hölgyeim és Uraim! Tizenhét! Jelenleg a magyar honvédség több mint 4.700 tartalékossal rendelkezik. Az árvízi védekezésben a közel 5.500 hivatásos katona mellett mintegy 1.400 önkéntes tartalékost vetettünk be. Szeretném megköszönni mindnyájuknak és a védekezésben részt vevő minden magyar embernek a kiváló helytállást és kitartást.

	Szolgálatuk végeztével a tartalékosoknak kívánok jól megérdemelt pihenést, jó egészséget, és kérem, ezentúl is álljanak készen hazájuk szolgálatára!
	 

orbanviktor.hu
