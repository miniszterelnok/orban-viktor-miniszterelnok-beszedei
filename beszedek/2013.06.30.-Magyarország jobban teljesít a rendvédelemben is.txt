Magyarország jobban teljesít a rendvédelemben is
2013.06.30.

            Orbán Viktor beszéde a Nemzeti Közszolgálati Egyetem tisztavatásán.
        


	Tisztelettel köszöntöm a kormány és az állami intézmények vezetőit, képviselőit. Köszöntöm a Nemzeti Közszolgálati Egyetem Rendészettudományi Karának oktatóit és dolgozóit. Megkülönböztetett tisztelettel köszöntöm a most végzett hallgatókat, tanáraikat, szüleiket, családtagjaikat és barátaikat.

	Tisztelt Eskütevők!

	Önök a mai napon tiszti esküben megfogadták, hogy hazánkhoz és Alaptörvényünkhöz hűek lesznek, a jogszabályokat megtartják és másokkal is megtartatják. Arra is esküt tettek, hogy szolgálati kötelezettségeiket, ha kell, életük kockáztatásával is teljesítik. Elismerés illeti Önöket, mert hazájuk szolgálatára, a közrend, a biztonság és közös értékeink védelmére teszik fel az életüket. Ilyen döntést csak bátor és elszánt emberek hozhatnak. Az Önök hivatása a bátrak hivatása. A bátorság nem más, mint a félelem legyőzése. A félelem a kockázatos élethelyzetek természetes velejárója, a bátrak azonban nem engedik, hogy a félelmeik irányítsák őket. A bátrak úrrá lesznek a félelmeiken, mert a lelkük, az elkötelezettségük, mert a hitük elég erős hozzá. És akinek van hite, annak van jövője is. Az Önök bátor döntése azt mutatja, hogy hisznek önmagukban, hisznek bajtársaikban, és hisznek Magyarországban. Ezért azt gondolom, szép és sikeres jövő előtt állnak. A rendészeti hivatás ugyanakkor a bátorságon kívül felkészültséget, fegyelmet, határozottságot, ráadásul alázatot és segítőkészséget is követel. Csak kevesen vannak, akik rendelkeznek ezekkel az erényekkel, és így alkalmasak erre a pályára. Kérem, legyenek büszkék arra, hogy megfeleltek a követelményeknek, és mától hivatásos tisztek lehetnek. Mától Önökön is múlik, hogy olyan országban éljünk, ahol minden becsületes magyar ember biztonságban érezheti magát, biztonságban tudhatja szeretteit, saját értékeit és a közvagyont. A most végzett hallgatók szerencsésnek mondhatják magukat, mivel a Rendészettudományi Karon ez az első olyan végzős évfolyam, amely egy teljes egyetemi tanévet töltött el a működését tavaly megkezdő Nemzeti Közszolgálati Egyetemen. Emlékezzenek, kérem, arra, hogy a Ludovika Akadémia már az 1830-as évektől kezdve azt a nemes célt valósította meg, hogy kiképezze a nemzet fegyveres szolgálatára elhivatott fiatalokat.

	Tisztelt Eskütevők!

	A legjobb törvény, a legjobb szervezeti háttér és a legjobb szabályozás sem ér egy lyukas garast sem, ha a rendnek nincsenek hazájukat szerető és azt odaadással szolgáló őrei. Az elmúlt három évben Magyarország állampolgárainak nem kellett csalódniuk a rendőrségben. Az átalakítások révén a rendőrség alkalmassá vált arra, hogy megvédje az ország polgárait. Ma már nem kell attól félni, hogy egyenruhába bújtatott félkatonai szervezetek masírozzanak az utcákon. Az átalakítások azonban nemcsak a rendőrséget érintették, hanem az adóhatósági, vámhatósági, pénzügyi nyomozó tevékenységet végző szervezetet és a katasztrófavédelmet is.

	Tisztelt Hölgyeim és Uraim!

	Magyarország ma már erős, és jobban teljesít a rend és biztonság védelme területén is. Képes megvédeni magát és polgárait akár a bűnözőkkel, akár a természeti csapásokkal vagy a környezeti katasztrófákkal szemben is. Az elmúlt hónapokban ezt többször is megtapasztalhattuk, legutóbb épp a most levonult dunai árhullám idején. E komoly erőpróbák alkalmával az átszervezett, megújított magyar honvédelmi és rendvédelmi szervek kiválóan teljesítettek. Itt és most Önöknek külön is szeretném megköszönni a lelkiismeretes munkát, amelyet rendvédelmi dolgozókként, illetve leendő tisztekként az árvízi védekezés során az ország védelme érdekében végeztek. Magyarok – rendőrök, honvédek, tűzoltók, a katasztrófavédelem munkatársai és az önkéntesek – együtt álltak helyt a gátakon. Az egész világ, egész Magyarország láthatta, mi komolyan gondoljuk, hogy minden magyar felelős minden magyarért.

	Tisztelt Végzett Hallgatók!

	Önök ma itt a történelmi zászlóink jelenlétében tették le az esküjüket. Több mint ezer éves múltunk, a magyar állam, a törvényesség és az alkotmányosság ezer éve tekint itt Önökre. A múlt kötelez. Ezer év ezerszer kötelez. Ezért nekünk, magyaroknak együtt és külön-külön is feladatunk, sőt hivatásunk van a világon. Ezért arra kérem Önöket, minden helyzetben ésszel és szívvel egyaránt mérlegeljék cselekedeteiket. Kérem, ragaszkodjanak állhatatosan az Alaptörvényhez, az abból fakadó jogszabályokhoz, hazájukhoz és nemzetükhöz. Kérem, legyenek büszkék arra, hogy a Rendészettudományi Karon végeztek, és ezt a hivatást választották. Kérem, legyenek példamutatóak, feddhetetlenek, és érezzék hivatásuknak a munkájukat. Soha ne feledjék: Magyarország számít Önökre. Szolgálják a hazájukat mindenkor úgy, hogy méltók legyenek elődeikhez, hivatásukhoz és az egyenruhához. Ma Önök méltók a tiszteletre és a megbecsülésre. Kérem, vigyázzanak erre. Ha elvész a tisztelet és a megbecsülés, semmivé válhat eddigi munkájuk, és értelmét veszíti a hivatásuk.

	Végezetül szeretném megköszönni tanáraiknak, hogy nemcsak magas szakmai színvonalú munkájukkal, hanem elhivatottságukkal és példamutatásukkal is segítettek Önöket. Köszönetet szeretnék mondani szüleiknek és nagyszüleiknek, hogy ilyen jó kiállású és szolgálatra kész fiatalokat neveltek a hazának. Magyarország kormánya nevében a ma esküt tett ifjú tiszteknek sikeres szakmai előmenetelt, a magánéletükben pedig boldog családi életet kívánok. Családtagjaiknak és szeretteiknek jó egészséget és Isten áldását kívánom.

	Köszönöm megtisztelő figyelmüket!


orbanviktor.hu
	 
