Önfeladás a külpolitikában is
2009.11.10.

            Beszéd a "Helyünk a világban" című könyv bemutatóján, Budapesten.
        


Jó napot kívánok, tisztelt Hölgyeim és Uraim!
Mint az Éghajlat Könyvkiadó hivatásos könyvbemutatója szeretném Önöket köszönteni! Ebben az évben egy éven belül ez most már a harmadik kötet, amit van szerencsém bemutatni. Igazán köszönöm a kiadónak, hogyha már a szerzők társaságában való felvonulásra nem is minősültem alkalmasnak, legalább a könyvbemutatón részt tudjak venni. Ezt igazán köszönöm, és talán a kiadó mellett azonnal köszönetet kell mondani a kiadást támogató két alapítványnak is, mind a kettő nevét olvashatják a könyvben. Először a Polgári Magyarországért Alapítványnak – kellő szerénység okán talán Balog Zoltán azért nem említette ezt, mert ennek ő a feje. És másodszor a Nézőpont Intézet Alapítványnak, amely szintén szerepet vállalt a könyv kiadásában. De ennél fontosabb valóban az, amit Balog Zoltán emelt ki mondandója végén, hogy az a mondat szerepel rögtön az első oldalon, hogy „Antall József miniszterelnök emlékének.” Mindannyian készülünk az első demokratikusan választott kormány megalakulásának huszadik évfordulójára. Mindenki a maga módján, Engem is beleértve.
Tisztelt Hölgyeim és Uraim!
Engedjék meg, hogy én ne a könyvet ismertessem, bár hogy hiánytalanul helytálljak a marketingküzdelmek nehéz porondján is, fölmutatom. Tehát így fest a mű, amiről ma itt beszélni fogunk. Ha megengedik, én nem a könyvet fogom tartalmilag ismertetni, bár az is szép feladat lenne, hanem inkább a könyvben elhangzott néhány gondolathoz és különösképpen néhány gondolatnak a kontextusához szeretnék én most itt megjegyzéseket fűzni. Az első azonban, amiről beszélni szeretnék, nem tartalmi kérdése ennek a kötetnek, hanem az a tény önmagában, hogy a kötet létrejött. Én azt gondolom, hogy az ilyen természetű kötetek megszületése mind-mind egy komoly változás előszelét jelenti Magyarország, a magyar közélet számára, ugyanis amikor a változás szelei fújnak, akkor a kétkedők falakat szoktak felhúzni, az optimisták pedig vitorlákat. Három optimista ember húzza föl a vitorlákat ebben a könyvben, és azt gondolom, hogy a széljárás helyes fölmérése alapján az optimizmusra és a vitorlák fölvonására minden okunk meg is van.
Tisztelt Hölgyeim és Uraim!
A könyv lényegében, ha innen nézem, egyetlen üzenetet hordoz a számunkra: arra biztat mindenkit, hogy bátran húzza föl a vitorlát, mert elsősorban rajtunk múlik, hogy mit fog hozni nekünk ez a változás. A könyv ugyan mindezt a külpolitika témakörén keresztül mondja el nekünk, de a végső bátorító emberi üzenete, politikai üzenete talán ebben a mondatban foglalható össze. Természetesen van néhány kiemelkedő érdekessége is ennek a könyvnek. Már régóta vitatkozom Jeszenszky Gézával a szükségképpen mérsékeltebb tudású tanítvány szerénységével abban a kérdésben, amit ő kiemel a beszélgetés talán második fejezetében, ahol Trianonról van szó, ahol beavat bennünket abba a személyes titkába, hogy milyen oldalirányból, milyen szögből támadta ő meg azt a kérdést, amit a magyar történelem Trianonként rögzít. És elmeséli nekünk ebben a könyvben, hogy ő elsősorban azt kutatta, hogy az angolok miért úgy viselkedtek, ahogy viselkedtek. És arra is rámutat, hogy persze Magyarországon mindenki arra szokott gondolni, hogy a franciák miért úgy viselkedtek, ahogy viselkedtek, de a könyvben három tisztességes egyenes mondatban ezt ő megválaszolja, ez nem tűnik bonyolultabb ügynek. Ellenben az angolszászok viselkedése igen. És csak azért hoztam ezt most ide, hogy a vitát folytassam, mert nem érem be azzal a válasszal, amit Jeszenszky Géza egyéb nagy monográfiákban, valamint ebben a könyvben ad a számunkra, miszerint hogy az angolszász világban a közvéleménynek önmagában olyan befolyásoló ereje lenne, amely megmagyarázhatná világtörténelmi jelentőségű pillanatokban egy-egy komoly kormányzati racionalitás alakulását, tehát hogy mit gondol racionálisan az államrezon szerint logikus viselkedésnek egy nagyhatalom. Tehát szeretném jelezni, hogy a rejtélyt, hogy az angolok miért úgy viselkedtek velünk Trianonban, ahogy, ez a könyv sajnos nem oldja meg – véleményem szerint.
Azonban van egy másik kérdés, amire rendkívül érdekes fényt vet Csaba László professzor úrnak egy-egy okfejtése. Ugye, talán nem minősül indokolatlan részrehajlásnak, ha azt mondom, a legnagyobb izgalommal az ő sorait olvastam, ugyanis Jeszenszky Gézával ülhettem néhány évig együtt a magyar parlamentben, külpolitikai kérdésekben mint washingtoni nagykövet, amikor mi adtuk a kormány fő erejét, együtt dolgozhattunk, Martonyi Jánossal szinte napi együttműködésre kényszerít a jó ízlés és a politikai racionalitás, ugyanis vele próbáljuk kialakítani a magyar külpolitika meglehetősen zegzugos főáramait vagy leágazásait. Csaba Lászlóval ritkábban van módja az embernek találkozni, és ezért talán több újdonsággal szolgál a magamfajta olvasók számára mindaz, amit ő mond. Nem számítva a páratlan humorérzékét. A mai napig jól emlékszem arra, hogy ő vezetett be engem a „válság” kifejezés megértésének birodalmába, amikor egy érzékletes hasonlatával egy frakcióülésünkön, ahol vendégként hívtuk meg, azt mondta, hogy ne használjuk a „válság” kifejezést, mert azzal van egy nagy baj: nem definiált. Pedig a valóságban az úgy van, mint a pornográfiával; ha látja az ember, rögtön el tudja képzelni, hogy na ez az.
Nos, tisztelt Hölgyeim és Uraim!
Visszatérve a gondolatokra, Csaba László professzor úrnak van egy nagyon – hogy mondjam – mély, de megvilágosító erejű okfejtése is, amit talán még alcímben is megjelöl. Talán a „Kettős függés” alcímet viseli ez a blokk a könyvben, ahol arról a folyamatról beszél, ahol a közgazdaság történetben, gazdaságtörténetben hozzám hasonlóan kevésbé járatos emberek hajlamosak inkább az előítéleteikre és a logikai ítélkezésre és kombinációkra hagyatkozni, szemben a tények ismeretével. Ebben a könyvben Csaba László elmondja, hogy a nyolcvanas évek elejétől kezdődően – miután persze végigkíséri a problémakört a II. világháborútól kiindulva –, hogyan jött létre a nyugati pénzügyi központokkal a Magyar Népköztársaság, akkor még népköztársaság kapcsolatrendszere és az orosz egyértelmű politikai függés mellé hogyan társult egy másfajta függés, hogyan épült fel, hogyan alakult ki, milyen viták követték ezt belülről, s mindennek milyen hatása volt a magyar, akkori párton belüli hatalmi viszonyokra. Ezek talán sokunk számára érdekes, izgalmas, korábban ilyen közérthető módon nem pertraktált kérdések, hiába írja oda lábjegyzetben persze Csaba László kötelező szerénységgel, hogy Szamuely könyvében – mármint a közgazdász Szamuely könyvében – ezt már leírták. Én is olvastam akkortájt, de akkor nem jöttem rá, hogy ezt ilyen egyszerűen is el lehet mondani, és olyan mély politikai következtetéseket is lehet vonni abból a könyvből, mint ahogyan azt Csaba László egyébként tette.
Nos, tisztelt Hölgyeim és Uraim!
Mindenesetre álljunk meg egy pillanatra annál a fejezetnél, amely a trianoni kérdéskörrel kapcsolatos. Nem azért, minthogyha most megvitathatnánk Seton-Watson meg egyéb elbitangolt skótok magyar nemzetsorsra gyakorolt hatását, illetve munkásságuk hatását. Ezt talán hagyjuk meg a történészeknek, hanem a szerzők ebben a fejezetben rámutatnak a magyar közgondolkodás, külpolitikai gondolkodás, nemzetgondolkodás, nemzeti fogalmakban való gondolkodás kétfajta szélsőségére és kétfajta veszélyére. És ezt én érvényesnek érzem mind a mai napig. Először ezt felületes és torz szemléletként definiálják a szerzők, és azt mondják, hogy az egyik szemlélet a magyar történelemben csak a bajokat, a kudarcokat és a csapásokat veszi észre úgy beállítva, minthogyha valami elkerülhetetlen végzete lenne a magyaroknak, vagyis minthogyha a világ összefogott volna ellene. Ezt szokták összeesküvés-elméletnek is nevezni, ami nem jelenti azt, hogy azokat, akik az összeesküvés-elméletben szenvednek, ne üldözhetnék, és azok ellen ne esküdhetnének össze természetesen. De mégis talán, mint történelemszemlélet, ez a fajta „ellenünk van az egész világ” és ez szükségszerűen, sőt sorsszerűen van így, ez a gondolat kétségkívül torzító hatású, ráadásul restségre sarkall, mert ha így van, akkor mi a fészkes fenének kellene apró részletkérdések megértésével bíbelődnünk. A másik szélsőség, amit a közgondolkodásban Trianon kapcsán a szerzők megemlítenek, egy klasszikus mondatban is össze tudom már foglalni – a baloldal érdemeit sem szabad elvitatni –, úgy hangzik, hogy „merjünk kicsik lenni!” Ez a másik felületes és torz gondolkodásmód, a „merjünk kicsik lenni!” A könyvből világosan kitűnik, hogy innen már csak egy lépés, hogy „merjünk nem lenni egyáltalán!”, ami a mindennapok gyakorlatában azt jelenti, hogy „ne merjünk magyarok lenni!” Ez az a másik torz gondolkodás, amelyet a szerzők azonosítanak.
Nos, tisztelt Hölgyeim és Uraim!
Kétségkívül mind a két szélsőség, illetve az ebből levezetett külpolitika csak és kizárólag zsákutcába vezethet bennünket, mert mind a kettő elfordul a valóságtól, elfordul az emberektől, és elfordul a józan észtől is. Elfordul az emberektől ez a két gondolkodásmód azért, mert az egyik azt mondja, hogy adjátok föl önmagatokat, próbáljatok mássá válni vagy másnak látszani, mint amik vagytok. És az is elfordul az emberektől, aki azt mondja nekik, hogy mindenki összeesküdött ellenetek, nincs semmi esélyetek a végzettel szemben. Ha ma úgy érezzük, tisztelt Hölgyeim és Uraim, hogy a magyarság nem találja a helyét a világban, akkor elsősorban ezt a két szélsőséges szemléletet és a rájuk épülő politikát kell az okok között első helyen említeni.
Tisztelt Hölgyeim és Uraim!
Szerencsére az emberek időnként nehéz külpolitikai kérdésekben a szélsőséges irányzatok ellenére is hajlamosak józanul dönteni. Például amikor az európai uniós csatlakozásról döntött Magyarország a népszavazással, akkor mindenfajta szélsőséges értelmezés ellenére is meggyőződésem szerint nemcsak jól, hanem józanul döntött, és józan álláspontot képviselt. Nem vitatta el, mi sem vitattuk el azokat az érveket, amelyek az Unió ellenében szóltak, és kritikusak voltak az Unióval, sőt ellenálltunk annak a diktatórikus hagyományokra emlékeztető érvelésnek, miszerint aki az Unió ellen érvel, azzal nem is szabad vitatkozni, mert micsoda dolog. És azt mondtuk, hogy dehogynem, az Unión kívül is van, illetve lehet élet, de jobb az az élet, ami belül van, ezért szavazzunk inkább igennel. Ez a korrekt, mondjuk úgy, hogy a francia felvilágosodás gondolatszabadságát tiszteletben tartó álláspont, politikai vitakultúra az, amit a polgári oldal a magénak érezhet, és ami egyébként végig kihüvelyezhető ebből a könyvből, illetve átsüt a lapjain.
Tisztelt Hölgyeim és Uraim! 
A teljes önfeladás politikája ma is jelen van a magyar közéletben és a magyar külpolitikában. Én a teljes önfeladás politikájának tekintem például azt, amikor a magyar miniszterelnök a román kollégájával koccint Erdély elcsatolásának évfordulóján. Ez önfeladás! Úgy gondolom, hogy hasonlóképpen önfeladás volt az, amikor az Európai Unióhoz való csatlakozásról szóló tárgyalások polgári kormány által nyitva hagyott néhány fejezetében, különösen az agrárkérdésben minden más közép-európai államnál rosszabb föltételekkel fogadtuk el az Európai Unió álláspontját. És én az önfeladás politikájának nevezem azt is, amikor a magyar miniszterelnök, illetve a magyar kormány megpróbálja szembefordítani a magyart a magyarral, és amikor arra biztatja a határon belüli magyarokat, hogy mondjanak nemet a határon túli magyarokra.
Tisztelt Hölgyeim és Uraim!
És természetesen ugyanilyen önfeladás-politikának tekintem kicsit eltávolodva a könyvtől azt a költségvetést is, amelyet most készül elfogadni a magyar parlament többsége, amely valójában nem is költségvetés, hanem egy ország felszámolási eljárásának a tervezete.
Tisztelt Hölgyeim és Uraim!
Kell néhány szót szólnunk arról is, a könyv is érinti ezt a témát, hogy miért érezzük úgy húsz év óta – mármint a polgári, nemzeti és keresztény erők Magyarországon –, hogy a nemzetközi térben ellenszélben hajózunk. És én azt gondolom, hogy a könyvben megszólalók mintha jó helyen keresnék a választ erre a kérdésre. Itt nyilvánvalóan az egész húszéves közép-európai átmeneti korszak nyugati recepciójának problémájával van dolgunk. Azzal a kérdéssel van dolgunk, hogy vajon miért tekintik demokratikusabbnak, európaiabbnak, hogy a modern nyelvet idézzem: politikailag korrektebbnek a volt kommunistákat Nyugaton, mint a polgári erők képviselőit. Ez egy nagyon nehéz, fogós kérdés. Én nem összeesküvést látok emögött – az ilyen típusú kutatások még váratnak magukra –, hanem inkább a racionalitás mezején keresem erre a választ, amely válasz valahogy úgy összegezhető – a könyv is ebben az irányban keresgél, miszerint Nyugatról nem volt érzékelhető az a jelentős változás, amely Közép-Európában és azon belül elsősorban Magyarországon ’56 után ment végbe, amikor –az eszme megbukott, és Magyarországon bukott meg igazán – nemcsak az eszmét büntették meg, hanem még a kommunistákat is. Tehát az eszmehű kommunisták után eljött a hatalomhű kommunisták ideje, akiknek teljesen mindegy, hogy milyen eszme vagy ideológia nevében kell gyakorolni a hatalmat, ugyanis ők nem értékekhez és eszmékhez hűek, hanem a hatalomhoz – igazi hatalom-technikusok módjára. Ezt a különbségtételt a Nyugat valójában nem tudta fölfogni, az eszmehű és a hatalomhű kommunisták közötti különbséget, ezt a történelmi változást nem érzékelte, és az eszmehű kommunisták térvesztését, illetve a hatalomhű kommunisták térnyerését leginkább egyfajta reformelkötelezettségként, nyitottságként, a nyugati értékekre való fogékonyságként értelmezte. Ez óriási hiba. Legalábbis mi azt gondoljuk, hogy a nyugat-európaiság lényege nem ebben ragadható meg.
Tisztelt Hölgyeim és Uraim!
Természetesen a magyar jobboldalnak a saját háza táján is érdemes mindig vizsgálatot tartania, amikor a nyugati recepció kérdésével foglalkozik. Ezt meg is kell tennünk. Az önfeladás természetesen elfogadhatatlan a számunkra. Nem akarjuk magunkat másnak mutatni, mint akik vagyunk. Nem is akarunk másképpen élni, mint ahogy nekünk az jólesik. Nem tudjuk másképpen jól érezni magunkat a bőrünkben, csak úgy, hogyha magunk vagyunk, és úgy élhetünk, akik vagyunk, illetve ahogy szeretünk élni. De kétségkívül igaz, hogy néha nem árt erőteljesebben fogalmazni bizonyos jelenségekkel kapcsolatban. Ezt a magyar jobboldal józan ész talaján álló, nemzet iránt elkötelezett, nyugatos részének, ami nem jelenti a Kelet értékeinek tagadását egyébként, határozottan meg kell tennie. Gyakrabban talán, mint szoktuk. Itt van például a mostani világ, amiben élünk. Az egy dolog, hogy rendszeresen szóvá teszi a magyar jobboldal a hatalommal visszaélő kormányzati szélsőségek jelenségét, és azt mondja, hogy senki sem helyezheti magát a törvény fölé, mert ez egy szélsőség. Ma Magyarországon a kormányzat szélsőséges kormányzást valósít meg; a törvények fölé helyezi magát – gondolhatunk október 23-ára, de gondolhatunk adathamisításokra, BKV-botrányokra, általában számos ügyre, amely a jogállamiság tényleges lebontásának irányába mutat, ezért joggal nevezhető szélsőségnek.
De ugyanakkor a magyar jobboldalnak világosan nemet kell mondani az erőszakra is. Az erőszakra nemet kell mondania. Mert változást akarunk, mélyet és erőset. Radikális változást akarunk. Számonkérést is akarunk, a törvények helyreállítását akarjuk, de nem fogadhatjuk el azt a politikát, amely egyébként a törvényen kívül akarja megtalálni a megoldásokat a mai helyzetre. Sem a törvény fölé, sem a törvényen kívül magát senki nem helyezheti. Ezért az erőszak elítélendő. Még ha értjük is okait, nem feltétlen az erőszakot elkövetők háza táján kell keressük a kiváltó okokat, értjük az okait, de nem fogadhatjuk el. Az egy szélsőség. Az erőszak mindig szélsőség. A politikai erőszakot a politikai polgári irányzatnak Magyarországon mindig el kell utasítania, és világossá kell tennie, hogy a megoldást például a rend helyreállításának megoldását sem a mai törvények keretein kívül keresi. Tehát nem paramilitáris szervezeteket kíván felállítani, hanem az államilag szervezett rendőrséget kívánja olyan helyzetbe hozni, megerősíteni, jelenlétét garantálni az ország minden szükséges pontján, hogy egy jogállamban, békében, kiegyensúlyozottságban, kiszámítható körülmények között tudjunk élni. A magyar jobboldalnak ezeket az erős mondatokat kellő időben, megfelelő alkalmakkor, mint amilyen a mai is, el kell mondania.
Tisztelt Hölgyeim és Uraim!
Ezek után engedjék meg, hogy a könyv kapcsán még beszéljek a magyarok küldetéséről. Ez bátor könyv. Ilyen kérdéseket is megérint. A magyarok küldetéséről. Magyarországon ma van olyan gondolkodási irányzat, amely elveti magát ezt a szóösszetételt is. Azt gondolja, hogy egy országnak létezése van. Ez egy olyan fizikai tény meg biológia, amit nemigen lenne értelme tagadni, de küldetése nincs. Ez egy fontos kulturális választóvonal. Létezik a mai magyar világon belül is. Mi azonban, gondolom, sokan vagyunk a teremben olyanok, akik azt gondoljuk, hogy igenis egy nemzetnek lehet, általában van is valamifajta küldetése. Miért gondolhatjuk ezt így? Nagyon egyszerűen, mondjuk úgy, hogy a józan észből kiindulva juthatunk el erre a következtetésre. Hiszen minden ember és minden közösség kétfajta módon juthat el valahova. Vagy maga keresi és találja meg a saját helyét, vagy hagyja, hogy mások jelöljék ki a helyét az ő számára. Ez a két lehetőség van.
Az utóbbi évszázadban Magyarországon leginkább az utóbbi történt. Hagytuk, hogy mások jelöljék ki a helyünket a világban. Ez a könyv címe is. Az önfeladás politikája eleve lemond arról, hogy maga jelölje ki a helyét. Az összeesküvés-elméleteket gyártó balsors-szemlélet pedig szintén abból indul ki, hogy a helyünket mások már úgyis kijelölték. A két dolog, a két gondolkodásmód egy ponton találkozik. Az ember azonban, legalábbis én hiszek ebben, józan ésszel azt is választhatja, hogy vállalva magát, tiszteletben tartva másokat kiáll a saját érdekei mellett, és becsülettel megküzd azokért. Ennek a könyvnek a szellemisége, platformja, ha szabad így fogalmaznom, a szerzők ilyen irányú megjegyzését nélkülözve is, ha van közös szellemi platformja a három megszólalónak, akkor az leginkább ez. Nekünk is megvolt mindig a küldetésünk, és mi is képesek voltunk megtalálni a magunk helyét a világban. Megtaláltuk a honfoglaláskor itt, a Kárpát-medencében, aztán megtaláltuk a helyünket, amikor Európát délről és keletről fenyegette veszély, megtaláltuk a magunk helyét 1956-ban, amikor kiálltunk a saját céljaink mellett, és megtaláltuk a magunk helyét 1998 és 2002 között, amikor megkötöttük a szükséges nemzetközi szerződéseket és nemzeti politikát folytattunk.
Tisztelt Hölgyeim és Uraim!
Biztos vagyok abban, hogy nekünk azoknak az elődöknek a politikáját érdemes folytatnunk, akik hittek abban, hogy maguk jelölhetik ki helyüket a világban, és nem hagyták, hogy azt mások tegyék meg a magunk számára. Én személy szerint azt vallom, és a kötetből is ez sugárzik, hogy a magyarság helye Európában, Közép-Európában és a Kárpát-medencében van, s ez akkor is így van, hogyha emiatt az egyszerű mondat miatt Szlovákiában esetleg rendkívüli parlamenti ülést hívnak össze: a Kárpát-medencében van földrajzi, kulturális, gazdasági és politikai értelemben egyaránt. És én abban is hiszek, hogy minden nemzetnek megvan a célja, megvan a rendeltetése az egész emberi közösség szempontjából is. Természetesen mindig egy adott korszakban értve ezt. Az ókori zsidóság megőrizte az egyistenhitet, a görögök lerakták az európai kultúra alapjait, az angolok kialakították a világkereskedelmet, az olaszok fellendítették a művészetet, a franciák az európai szellemű életet, a németek meg az újkori tudomány alapjait rakták le. Mindegyiknek megvolt a maga küldetése. Hogy melyik jól és melyik rosszul töltötte azt be, erről köteteket lehetne írni, de kétségkívül úgy gondolták, hogy van egy küldetésük, amelyet érdemes beteljesíteniük.
Nekünk is ezer évre visszamenőleg mindig is volt küldetésünk. A honfoglaláskor a terület megszerzése és annak a berendezése, az államalapításkor az itt élő népcsoportok állami keretekbe való megszervezése, aztán az európai kultúrközösség kiterjesztése a Délkeleti-Kárpátokig, aztán később annak megvédelmezése a keletről érkező kihívásokkal szemben. ’56-ban az volt a küldetésünk, hogy ráébresszük a világot arra, hogy micsoda veszély fenyegeti az egész nyugati civilizációt a kommunizmus oldaláról. Ezt Nyugat-Európában akkortájt egyáltalán nem gondolták így. A mi beteljesített küldetésünk adta meg ezt a tudást Európának, és 1988-tól kezdődően az Antall-féle időszak előestéjén és az első éveiben is megvolt a küldetése Magyarországnak, a keleti blokk fölbomlásának úgy, ahogyan az megtörtént, az egyik ok az az volt, hogy a magyar külpolitika KGST és Varsói Szerződés ügyben azt az álláspontot képviselte, amit, és képes is volt azt véghezvinni.
Tisztelt Hölgyeim és Uraim!
Itt, mielőtt a mostani küldetésre térnék, két mondat erejéig egy megjegyzést azonban szeretnék figyelmeztetésként a magunk számára fölidézni, elmondani. Ez miniszterelnöki időszakomból megőrzött tapasztalatom. Sokat gondolkodtam azon, hogy miért van az, hogy időnként nálunk kevésbé innovatív meglátásokra és eszmekifejtésekre képes országok hatékonyabbak a külpolitikában, mint mi. Ez egy fontos kérdés. Olyan országok is, amelyek népességüket, gazdasági teljesítményüket tekintve, GDP-jük méretét tekintve, történelmük hosszát tekintve másik kategóriába tartoznak, mint Magyarország, mégis úgy tűnik, hogy a külpolitikai céljaik elérésében sikeresebbek, mint mi. Ez egy olyan kérdés, ami mellett nem szabad elmenni szó nélkül. Gyakran megyünk el mellette, sajnos nem is szó nélkül, hanem lefitymáló értékelést adva ezekről az országokról. Ez egy komoly hiba. Én ismét csak a saját magunk háza táján söprögetve, a magyar értelmiségnek egy problémájára szeretném felhívni a figyelmet, a külpolitikával foglalkozó és arról gondolkodó magyar értelmiségnek egy problémájára. A magyar szellem sokkal nagyobb, kiterjedtebb, mint amekkorák az ország határai, tehát sokkal több kultúrát, sokkal több történelmet, sokkal több eszmét, sokkal több találmányt, hogy a természettudósokról is ejtsünk azért szót, sokkal több mindent tudunk megalkotni, mint az a tér, aminek a berendezését a történelem, a sors, a gondviselés ránk bízta, és ezért a külpolitikában gyakran van az úgy, hogy iszonyatosan erősek vagyunk világtendenciák felismerésében.
Nem végeztem ilyen mérést, de talán nem esek a túlzás hibájába, ha azt mondom, hogy szinte minden nagy világváltozás vagy világtrend megismerésének, kialakulásának időszakában érdemes magyar szerzőket olvasni. Jól ragadják meg a lényeget. Na jó, de a sertéshús megmérésével hogy állunk? Ez az az ellentmondás, amire nekünk figyelnünk kell. Nem érhetjük be azzal, hogy a külpolitikánk lényegét csak szellemi természetű területen határozzuk meg. Nagy összefüggéseket ismerünk föl, remek javaslatokat teszünk a világ számára, amit sokkal nagyobb, testesebb országok határozzák meg, mint mi. Mi remek javaslatokat teszünk, hogy mit kéne csinálniuk, aztán persze nem azt csinálják. Úgy is néznek ki. De ez nem külpolitika, tisztelt Hölgyeim és Uraim! Ez része a külpolitikának; az intellektuális teljesítmény, a szellemi minőség, az innováció, a sziporkázás, a nagy összefüggésekben való, Bolyaiaktól örökölt gondolkodásmód. Eszerint az új világot teremtés képessége gondolatilag annak a külpolitikában is van helye. De egy fityinget sem ér, ha közben nem védjük meg a nemzetközi szabályok tiszteletben tartásával a magyar gazdasági érdekeket, ha nem támogatjuk a befektetőinket, ha a magyar paraszt nem érzi úgy, hogy egyébként megkapja a segítséget a külpolitikában gondolkozó kormányzati emberektől, hogy el tudja adni, és jó áron tudja eladni a termékeit, és így tovább és így tovább.
A külpolitikával együtt járó aprómunka elhanyagolása az egyik legnagyobb hiba, amit egy olyan méretű ország, mint mi vagyunk, elkövethet. És erre nem fölmentés, hogy a kicsit nem végeztük el, de a nagyot, azt jól felismertük. Nekünk a kis összefüggésekben helyt kell állni, a nagy összefüggéseket pedig föl kell ismerni. Ez egy olyan dolog, amit szerintem függetlenül pártoktól, jobb- vagy baloldali kormányoktól a Magyarország méretű országoknak, ha külpolitikáról gondolkodik, mindig észben kell tartani. És én itt keresem a megfejtését annak a kérdésnek, hogy miért van az, hogy hozzánk képest csak inkább kisebb ívű, szűkebb dimenzióban mozgó gondolatokat a világnak adó országok a külpolitika érvényesítésében mégis hatékonyabbak, mint mi vagyunk. Tehát, mondjuk, egyszerre van szükségünk a nagyszerűségre és a gyakorlatiasságra. Hogyha ennek a könyvnek van tanúsága az én számomra az az, hogy a következő magyar külpolitikának intellektuálisan nagyon erősnek, sziporkázónak, mívesnek kell lennie, de nem hanyagolhatja el az ország közvetlen érdekeit szolgáló napi érdekérvényesítés feladatát sem.
Tisztelt Hölgyeim és Uraim!
És, hogy rögtön abba a hibába is essek, amitől óvtam mindenkit, egy nagyobb ívű, az ország méretein messze túlmutató gondolattal szeretném bezárni ezt a rövid könyvismertetőt. Arra a kérdésre keresem két mondatban a választ, hogy mi a magyarság küldetése a külpolitikában az előttünk álló egy évtizedben. Most a külpolitika szót azért hangsúlyozom, mert persze a magyarság küldetése nemcsak külpolitikai természetű, hanem elsősorban kulturális indíttatású, megőrző jellegű, de miután ma nem ezt a témát járja körül a könyvünk, ezért erről nem beszélnék.
Külpolitikában is van küldetése a magyarságnak, és nekem az a meggyőződésem, hogy bármilyen küldetést is jelöl ki a maga számára, illetve mivel ezt nem kijelöli az ember, hanem kapja, tehát bármilyen küldetést is fogad el, ez a helyes fogalmazás, és annak meg akar felelni, akármi is legyen az a küldetés, az első feladat, hogy saját magát erőssé tegye. Legyengült ország, mint amilyen most mi vagyunk, semmilyen küldetést nem tud sikeresen teljesíteni. Az első feladat tehát, hogy önmagunkat megerősítsük, erős nemzetté váljunk, hogy vállalni tudjuk és be tudjuk teljesíteni a küldetésünket. A küldetésünk pedig szerintem pedig olyasmi lehet, amit úgy összegeznék itt, hogy meghatározó szerepet vagy legalábbis fontos szerepet kellene betöltenünk egy új közép-európai együttműködés megteremtésében úgy, hogy mindezt egy erős nemzetekből álló egységes Európa keretein belül tesszük.
Ha jól értem a világot, ha jól olvasom azok írásait, akik a világ változásairól írnak, úgy tűnik, hogy Közép-Európa sorsfordulóhoz, ha úgy tetszik, keresztútján egy fontos ponthoz érkezett. Olyan tektonikus mozgások vannak a világpolitikában, amelyek elsüllyesztenek, vagy hátrább sorolnak régi nagy világerőket, és fölemelnek új jelentős világerőket. Közép-Európára komoly kihívások várnak: nemcsak Magyarország, egész Közép-Európa elveszítheti súlyát és jelentőségét. Ha azonban, merthogy én nem a falépítők, hanem a vitorlafelvonók közé tartozom, a mostani átrendeződést, amit én most itt nem válságnak, hanem egy világhatalmi átrendeződésnek nevezek, ha ebben az átrendeződésben Közép-Európa meglátja a lehetőséget, ki tud építeni egy együttműködést ismét, a közép-európai államok nemcsak egy-egy európai uniós tagállamként tudnak létezni, hanem Közép-Európaként is léteznek nemcsak politikában, nemcsak kultúrában, de a gazdaságban, energiapolitikában is, akkor Közép-Európa megerősödhet, és ez nagyobb biztonságot és nagyobb távlatokat ad a magyar emberek életének. És ezért a magyarok küldetése szerintem a külpolitikában a következő évtizedben az új, nagy, erős közép-európai térség megteremtésében való szerepvállalás.
Köszönöm szépen megtisztelő figyelmüket!


orbanviktor.hu
