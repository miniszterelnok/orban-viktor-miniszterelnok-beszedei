Délvidéki magyar egység
2008.05.8.

            Orbán Viktor kampányzáró beszéde Szabadkán (Subotica).
        


Jó estét kívánok, tisztelt Hölgyeim és Uraim! Engedjék meg, hogy szívből és szeretettel köszöntsem Önöket, akik eljöttek ide erre a gyönyörű közép-európai térre. (Hang a tömegből: Hajrá!) Hajrá magyarok!
Kedves Barátaim! Én sokadik alkalommal fordulok meg már itt a vajdasági magyarok meghívására. Nem az első választási küzdelem az, amelyben segíthetem az itt élő magyarokat. Legutóbb – három és fél évvel ezelőtt – ezen a téren is találkozhattunk. Akkor itt Szabadkán sikeresen vívták meg Önök a politikai küzdelmeket. De van egy nagy különbség a korábbi látogatáskor tapasztaltak és a legutóbbi, a tegnapi és a mai napon begyűjtött élményeim között. Amikor korábban érkeztem ide segíteni az Önök politikai küzdelmeit, az embernek rendkívül óvatosnak kellett lennie. Nem lehetett pontosan tudni, ki kivel van, ki kit támogat. Ha az ember mond valami jót valakiről, nem sértődik-e meg valaki. Ha valamit kritizál, nem esik-e rosszul valakinek. Szóval nehezen kiismerhető viszonyok voltak akkortájt itt a Vajdaságban. A helyzet azonban megváltozott. Amikor most Önökhöz jöttem, nem kellett felkészülni. Pontosan és világosan megértettem, hogy létrejött az egység, létrejött az összefogás: mindenki ugyanazt akarja. Egységet, sikert és jövőt.
A második változás, amit szabad szemmel is jól lehet látni, hogy a korábbi együttlétekhez, gyűlésekhez, találkozókhoz képest sokkal több a hölgy, mint korábban. Ez a győzelem biztos előszele. Amikor az asszonyok is úgy érzik, hogy van keresnivalójuk a politikai összejöveteleken, azt jelenti, hogy abban a közösségben fontos változás következett be. Mert amíg csak a férfiak érzik magukénak a politikát, addig az küzdelemről, agancsviadalról és szkanderről szól. Amikor a nők úgy gondolják, hogy ott a helyük, az azt jelenti, hogy a döntés, ami előttünk áll, nem a politikusokról szól, nem politikusi pozíciókról szól, hanem a mi saját életünkről. Ezért jönnek el ilyenkor az asszonyok, és ezért viszik sikerre a politikai kampányokat.
Biztatásképpen, ha megengedik, felidézném az egykori nagy-britanniai miniszterelnök, Margaret Thatcher asszony szavait, aki a következőkkel bíztatta a hölgyeket: ha azt akarod, hogy egy dologról sokat beszéljenek, akkor azt bízd egy férfira; ha viszont azt akarod, hogy egy dolgot elintézzenek, akkor bízd a nőkre.
Kedves Barátaim! Ebben a mondatban kétségkívül van bennünket, férfiakat érintő némi lekezelés és részrehajlás, de kétségkívül igaz, hogy van benne igazság is. Mert valóban fontos dolgokat az asszonyok tudnak elintézni. Én arra szeretném az itt most egybegyűlt asszonyokat kérni, hogy vasárnap legyenek kedvesek, és intézzenek el egy nagyon fontos dolgot. Kérem Önöket, intézzék el, hogy a család minden tagja, aki szavazásra jogosult, menjen el választani. Ez az asszonyok dolga, az Önök felelőssége, és én tudom, hogy Önök ezt meg tudják tenni, el tudják érni. El tudják vinni az embert, a szülőket, a gyerekeket, mindenkit az urnákhoz, mert vasárnap minden magyar szavazatára szükség lesz.
Kedves Barátaim! Természetesen nem volna hozzánk illő, hogyha magyar belpolitikai kérdésekről akárcsak egyetlen szót is ejtenénk. Arról úgyis tudjuk mindannyian, hogy mit gondolunk. Ellenben, ha megengedik, arról szólnék néhány szót, hogy a mindenkori anyaországnak milyen kötelességei vannak a határon túl élő nemzetrészek felé. Ez nem pártállás kérdése. Ez nem kormány- és pártösszetételek kérdése, még csak nem is parlamenti arányok kérdése. Amiről beszélni fogok, az a mindenkori magyar parlamentet, a mindenkori magyar kormányt terhelő kötelesség. Mivel tartozunk mi, miért kell nekünk helyt állni a határainkon túl élő magyar kisebbségek irányában. Először is tartozunk Önöknek azzal, hogy otthon, Magyarországon erős anyaországot építünk. Mert ha nem erős az anyaország, akkor nincs biztos hátország. Ha nem erős az anyaország, nem érezhetik magukat biztonságban a határon túl élő magyarok sem. Önöknek tudniuk kell, mindig érezniük kell, hogy van a világon egy hely, ez Budapest, ahol figyelnek Önökre, ahol egy erős állam szemmel követi, mi történik Önökkel a határokon túl, ahol tudnak Önökről, figyelnek Önökre, és ha baj van, akkor meg is védik Önöket. Ez a mindenkori anyaország kötelessége.
Kedves Barátaim! A mindenkori anyaországnak az is kötelessége, hogy sikeres Magyarországot építsen fel. A határon túli magyarok megőrizték a magyarságukat akkor is, amikor Magyarország egy sikertelen ország volt. Ezt a levest mi már fenékig kanalaztuk. Jó száz évig voltunk sikertelenek, és ebből már lassan kezd mindenkinek elege lenni. Azt szeretnénk, ha mi büszkék lehetnénk arra, hogy nemcsak egy nagy múltú ország kultúrájához és nemzetéhez tartozunk, hanem egy biztató, sikeres jelenű ország és nemzetközösség része lehetünk. Nekünk egy sikeres Magyarországra van szükségünk, hogy azt mondhassuk mindenkinek, hogy mi nem egyszerűen csak egy régi történelmi nemzethez, hanem a jövő egyik sikeres nagy nemzetéhez, a magyarok nemzetéhez tartozunk.
A harmadik dolog, amivel tartozunk Önöknek, hogy egy erős gazdasággal rendelkező országot építsünk. Az élet nemcsak a nemzeti összetartozásról szól. Az élet a munkáról, a megélhetésről, a kenyérről, a gyerek neveléséről, a gyógyulásról, a mindennapi élet gondjairól is szól. Nekünk egy gazdag Magyarországra van szükségünk, amely képes a jólétet átsugározni a határokon túlra. Egy olyan gazdag Magyarországra, amely képes a teljes Kárpát-medencei magyar közösséget egy jól működő gazdasági rendszer részévé tenni. Ezzel a három dologgal tartozunk Önöknek.
A rossz hír, hogy Magyarország ma nem ilyen ország. A jó hír, hogy ez az állapot csak átmeneti. És hamarosan meg fogjuk változtatni. Magyarország erős, sikeres és gazdag ország lesz, támogatni tudja, biztos hátteret jelent majd a határon túl élő magyaroknak is.
Végezetül, tisztelt Hölgyeim és Uraim, engedjék meg, hogy az egységről is szóljak néhány szót. Engedjék meg, hogy megemeljem a nem létező kalapomat a vajdasági magyar pártok vezetői előtt. Egységet létrehozni, egységes magyar erőt fölépíteni nagyon komoly, elismerésre méltó teljesítmény. A magyarok gyakran szokták vádolni magukat azzal, hogy afféle széthúzó nép volnánk, amely valami turáni átoktól szenved, és nem tud összefogni. De ne higgyék, hogy csak a magyarokra jellemző az összefogás hiánya. Más népek is szenvednek ettől. Időnként nemcsak nemzetek, hanem egymáshoz közel álló, egymással együtt élő, együtt dolgozó emberek is nehezen találják meg a szót egymással. El szoktam mondani, itt is fölidézem biztatásképpen azt az esetet, amikor a nagy Winston Churchill a titkárnőjével hajba kapva egyszer a következő párbeszédnek volt részese. Azt mondta neki a vele már huszonöt éve dolgozó titkárnője, hogy „Sir, hogyha maga az én férjem lenne, akkor én mérget tennék a kávéjába”. Mire Churchill azt válaszolta: „Asszonyom, ha Ön lenne az én feleségem, én meg is innám azt a kávét”. Nos, ez jól mutatja, kedves Barátaim, hogy összefogást létrehozni egymáshoz közel élő emberek között sem könnyű. De nézzünk a nagy magyar történelmi alakokra, akik amikor együttműködtek, akkor óriási sikereket értek el. Széchenyi és Kossuth. Mégis, amikor elbukott a szabadságharc, mit írt le Széchenyi? Azt írta, hogy hátha már úgy alakult a sorsunk, hogy most az osztrákok föl fognak bennünket akasztani, nekem csak az a kérésem van, hogy engem meg Kossuthot egymásnak háttal akasszanak fel…
Kedves Barátaim! Ez azt mutatja, hogy egységet, összefogást, politikai egyetértést létrehozni rendkívül nehéz dolog. De előbb-utóbb az igazság a politikusokat is a megfelelő ösvényre tereli. Mert az igazság olyan dolog, amely előtt meg kell hajolni. Mit mondott Mikszáth a magyarok és az igazság viszonyáról? Valami ilyesmit: „A magyar ember szereti keresni az igazságot, de nem szereti megtalálni. Ha megtalálja, hamar beleun, és azt mondja: ejnye, de kellemetlen pofája van”.
Kedves Barátaim! Az igazság az egész Kárpát-medencében és itt, a Vajdaságban is úgy hangzik: ha a magyarok összefognak, van bizalom és van szavazat, ha a magyarok nem fognak össze, nincs bizalom és nincs szavazat. Ez az igazság, amelyet mindenki megértett itt, a Vajdaságban. Szeretnénk Önöknek gratulálni ahhoz, mert nyilván nemcsak a politikusok belátása, hanem az Önök egyértelmű, világos és szilárd akarata is kellett, hogy létrejöjjön a Magyar Koalíció. Az a Magyar Koalíció, amely vissza fogja adni az Önök önbecsülését, és vissza fogja adni az Önök politikai súlyába és fontosságába vetett hitüket.
Én figyeltem a januári eseményeket. Osztottam, szoroztam. Én is láttam, hogy dőlt el itt az elnökválasztás. Azt is láttam, hány voksot adtak le Pásztor Istvánra. Nyugodtan elmondhatja a magyar közösség, hogyha nem is királycsinálók, de Önök itt az elnökcsinálók ebben az országban. (Hang a tömegből: Így van!) Ez súly, ez tekintély, ez lehetőség, ez felelősség!
Tisztelt Hölgyeim és Uraim! Az összefogás, az egység tiszteletreméltó dolog. Megérdemli a bizalmat, mert ahol van összefogás, ott van alázat, ahol van összefogás, ott van megértés, ott van kölcsönös bizalom, van lemondás és van egyező akarat. Egy választáson föl szokták tenni azt a kérdést, hogy vajon ki kit fog legyőzni. A magyarok erre a kérdésre megadták a választ már a választás napja előtt. Mert az egység létrehozásához az embernek először saját magát kell legyőznie. És a magyarok legyőzték a rosszabbik, széthúzásra sarkalló énjüket, és utat nyitottak a jobbik énjüknek, amely összefogást, egységet, Magyar Koalíciót hozott létre.
Remélem, hogy Önök is érzik, hogy ezzel a jövő útjára léptek. Megtették az első lépést. Vasárnap, azt gondolom, hogy a sors, a csillagok állása, a Jóisten meg fogja jutalmazni azokat az erőket, amelyek összefogtak és összeadták az erejüket. Én bízom benne, hogy hétfőn reggel mindannyian az újra megtapasztalt politikai súlyunk, erőnk és tekintélyünk tudatában fogunk felébredni itt, a Vajdaságban is.
Engedjék meg, hogy végezetül a Vajdaságban élő minden magyar számára azt kívánjam, hogy adjon a Jóisten Önöknek sok erőt és jó egészséget! Adjon jó szomszédot, adjon megértő társat, boldog családot, adjon bő gyermekáldást és adjon mindannyiuknak munkát, amelynek haszna, értelme és gyümölcse van!
Hajrá Magyarország, hajrá magyarok!


orbanviktor.hu
