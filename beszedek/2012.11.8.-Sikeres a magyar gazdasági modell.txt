Sikeres a magyar gazdasági modell
2012.11.8.

            Orbán Viktor sajtótájékoztatója Enda Kenny ír taoiseach látogatását követően, Budapesten.
        


	Jó napot kívánok, tisztelt Hölgyeim és Uraim!

	Először is engedjék meg, hogy elmondjam, megtiszteltetés Magyarország számára, hogy Írország vezetője ellátogatott Magyarországra. Ez megtiszteltetés azért is, mert a következő fél évben ő látja el azokat az elnöki teendőket, amelyeket másfél évvel ezelőtt Magyarország látott el – tehát európai minőségében is megtiszteltetés –, de másfelől ír minőségében is megtiszteltetés. A két nép közötti történelmi szimpátia, barátság okán mindig különleges kitüntetés, hogyha Írország vezetője Magyarországra látogat. A szabadság meg a szabadságharc a magyarok meg az írek fejében nagyon közel áll, nagyon hasonló módon értelmeződik, úgyhogy tisztelettel köszöntöm a Miniszterelnök urat!

	A legfontosabb dolog, amit mondani szeretnék, mert a látogatásnak ez volt a tulajdonképpeni célja, hogy a miniszterelnök úr ismertette az ír elnökségnek a legfontosabb pontjait, a legfontosabb programpontjait. Ezeket majd nyilvánosan is be fogják mutatni, amikor eljön az ideje a szokásos eljárási rend szerint az Európai Parlamentben is. Most azonban előzetes egyeztetések történnek, és így Magyarország megismerhette az ír program legfontosabb pontjait. Nos, örömmel mondhatom Önöknek, hogy ezek csupa olyan kérdést tartalmaznak, amelyek Magyarország számára is fontosak, nyilván majd a miniszterelnök úr erről beszél. Én csak egyetlen dolgot szeretnék aláhúzni, hogy Magyarország számára nagyon fontos, hogy az Európai Unió minél inkább kereskedelem- és szabadkereskedelem-barát politikát folytasson. Meggyőződésünk, mármint a magyar kormánynak meggyőződése, hogy az európai gazdaság csak akkor lehet a jövőben sikeres, hogyha minél nyitottabb, és minél több más, jelentős gazdasági tényezővel törekszik szabad kereskedelemre. Az ír elnökségnek a szelleme ilyen lesz és ezért egy szabadkereskedelem-barát elnökségre számítunk, és Magyarország ezt a legjobb lelkiismerettel fogja majd támogatni.

	Miután kérdésekre itt most nem lesz idő, még egy dolgot szeretnék elmondani Önöknek. A tegnapi európai bizottsági értékelés a tagországok költségvetéséről a magyar kormány álláspontja szerint egy fontos pillanat és nagyon komoly siker. Először látom végre, mondhatnám Lech Wałęsa után, hogy van papírunk is arról, hogy a magyar gazdaság jó úton jár. Először világos, hogy Magyarország az Európai Unió sikeres országainak a csoportjába tartozik pénzügyi szempontból. Ne felejtsék el, hogy 2013-ban összesen öt olyan ország lesz, amely képes az államadósságát csökkenteni. A huszonnyolc tagállamból öt. És most már a Bizottság is azt mondja, hogy ebből az egyik Magyarország. És mindösszesen tíz-tizenkettő ország lesz 2013-ban, aki képes lesz 3 % alatt tartani a költségvetését. Huszonnyolc országból tíz-tizenkettő. És ebből az egyik az unió szerint is Magyarország. Ez a magyar csatlakozás óta, 2004 óta nem fordult elő. Ez egy történelmi áttörés Magyarország számára. Ha ehhez hozzáveszem, hogy az unió azt mondja, hogy a 2013-as évben már növekedni fog a magyar gazdaság, és 2014-ben pedig még inkább növekedni fog a magyar gazdaság, ezek olyan előrejelzések, amelyek azt mutatják, hogy a magyar gazdaság megújítása, amely számos innovatív, nem ortodox eszközt is tartalmazott, végül is egy sikeres gazdasági modellben fejeződik ki. Úgyhogy a tegnapi napunk egy boldog nap volt, és most a miniszterelnök úr látogatása pedig megerősíti számunkra azt, hogy Magyarország, elsősorban a magyar emberek erőfeszítéseit, az elmúlt két és fél évben tett nagyon komoly erőfeszítéseit az Európai Unió, illetve az Európai Unióhoz tartozó államok és országok – köztük Írország is – méltányolja és elismeri. Fontos dolog ez Magyarország számára.

	Köszönöm szépen a figyelmüket!

	 

orbanviktor.hu
