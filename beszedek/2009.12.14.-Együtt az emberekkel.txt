Együtt az emberekkel
2009.12.14.

            Orbán Viktor beszéde a Fidesz Országos Választmányának ülésén, Budapesten.
        


Tisztelettel köszöntök mindenkit! Szervusztok! Jó napot kívánok!
Gondoltam, még mielőtt a munkánk inkább jogi szárazságú, kevésbé izgalmas, jelöltekre vonatkozó részét elvégeznénk, adjatok nekem lehetőséget arra, hogy néhány gondolatban értelmezzem azt a helyzetet, amelyben a jelöltállításra ma itt sor kerül. Azért is látom ezt indokoltnak, mert a rivális pártok is jelölteket állítottak az elmúlt napokban, és ezért talán a jelöltállításra vonatkozó személyi kérdéseket is könnyebb meghozni, hogyha előtte értelmezzük azt a politikai közeget, amelyben minderre – mármint a mai munkánkra – sor kerül.
Tisztelt Hölgyeim és Uraim!
Én úgy látom, hogy Magyarország fontos ponthoz érkezett, Magyarország életében egy fontos pillanathoz értünk. Százegynéhány nappal a jövő évi választások előtt állnak a zászlók, mindenki felvonta a maga zászlaját, amelyre mindenki felírta a maga elképzelését a jövőről. Magyarország polgárai számára tehát látszanak a jövő lehetséges útjai. A Magyar Szocialista Párt zászlaján ez áll: „Gyucsány-korszak 2”. Látható, hogy a szocialisták ugyanazokkal, akikkel eddig, ugyanazt kívánják folytatni, amit eddig csináltak. A menüt fejből tudjuk: trükkök százai, hamis számok, fiktív költségvetés, őszödi beszéd, gátlástalan visszaélés a hatalommal, botrány botrány hátán, az ország eladósítása, munkanélküliség és sorozatos megszorító csomagok.
Nem tudom, hogy a szocialisták egykori koalíciós partnerére, a lassan mikroszkóppal sem látható csendestársára érdemes-e még egyáltalán szót vesztegetni, mindenesetre azon az aprócska zászlón én annyit tudok kiolvasni, hogy „A viszontlátásra!”. Azt gondolom, hogy a liberálisok is ugyanazt folytatják, amit 1994 óta tettek mindig: szokásos mély meghajlásuk a vörös szegfű előtt a legbiztosabb kivezető útnak tűnik a magyar közéletből. Az MDF zászlaján szintén régóta ismerős, két szó látható. Így hangzik: „Bokros-csomag.” A baloldalra átsettenkedő egykori rendszerváltó párt nyilván a padlás alapos átkutatása után mintegy minden mindegy alapon a Horn-kormány porlepte politikáját vette elő, és tűzte zászlajára. Jobb híján a megszorító csomag műfajának feltalálójával próbálják sokadszor elsózni a magyaroknak a világszerte mindenütt csúfosan megbukott neoliberális maszlagot. Ugyanazt, amit a Gyurcsány-kormány is megpróbált elsózni. Aztán van egy zászló, a Jobbik nevű csoportosulásé, amire pedig az van írva, hogy „Erőszak”. Ez a szervezet ugyan jobboldalinak mondja magát, de éppen a magyar jobboldalt gyengíti és járatja le afféle trójai falóként – valójában mindaz, amit tesznek, a Gyurcsány-korszak túlélését szolgálja.
Kedves Barátaim!
Van tehát egy fontos közös jellemzője az eddig felsorolt zászlóknak és az általuk képviselt politikának. Mindegyik konzerválni akarja a múltat. Így vagy úgy, de mindegyik a Gyurcsány-korszak meghosszabbításában érdekelt. Az egyik azért, mert folytatni akarja a hatalommal való visszaélést, a következmények nélküli hazugságot, az embereknek hátat fordító politikát, a jól jövedelmező korrupciós ügyleteket, a másik pedig azért, mert ennek a korszaknak a haszonélvezője; abból a káoszból él, amit a Gyurcsány-korszak teremtett. Ha egy országban ugyanis tisztességes viszonyok uralkodnak – biztonság van, rend és növekedés –, akkor a szélsőséges és erőszakos botránypártok eltűnnek a politikai élet süllyesztőjében. Vagyis az eddigieket figyelembe véve azt látjuk, hogy meglehetősen egysíkú kínálat mutatkozik, hiszen a felsorolt politikai jelölt mindegyike valójában azt akarja folytatni, ami most van: a Gyurcsány-korszakot szeretnék konzerválni még négy esztendőre. Azt a korszakot, amelyikben a politika hátat fordított az országnak, és hátat fordított az ország polgárainak is. Azt hiszem, ez így önmagában elég hátborzongató hír lenne minden magyar számára, hiszen egész Magyarország szinte egy emberként fohászkodik azért, hogy legyen már vége ennek a nyolc éves vesszőfutásnak.
A jó hír, tisztelt Választmány, az, hogy van más lehetőség is Magyarország előtt. Van egy csapat, egy nagy, erős, egységes és érett csapat, amelyik változást akar, gyökeres és mély változást. Változást mindahhoz képest, ami az elmúlt nyolc esztendő volt. És változást a rendszerváltoztatás óta eltelt évekhez képest is: teljes megújulást. Van egy csapat, amelyik megérett a feladatra. Megérett, mert nagyon sokat tanult a mögöttünk hagyott húsz évből. Ez a csapat a mi csapatunk, a Fidesz–KDNP csapata. Sokat tanultunk, kedves Barátaim, és nemcsak az ellenfeleink kudarcaiból, hanem a sajátjainkból is. Akadt belőle bőven. Éppen ez különböztet meg minket tőlük a leginkább. A szocialisták láthatólag semmiből sem tanulnak. Nem szeretnek, vagy csak nem tudnak tanulni. Ezt nehéz eldönteni. De egy dolog biztos: csökönyösen ragaszkodnak ahhoz, hogy csak egyféle út létezik: az, amit ők erőltetnek, és ami mellesleg minden alkalommal, újra és újra zsákutcának bizonyul. De nem tanulnak belőle, ma sem hallotok mást tőlük, mint azt, hogy „nem lehet másképp”, „nincs más út.” Fárasztó és nyomasztó dolog ezt hallgatni éveken át, de arra kérlek benneteket, gondoljatok arra, hogy ugyanezt kellett hallgatnia Angela Merkelnek Németországban, vagy Sarkozynek Franciaországban, és mi is hallottuk ezt már nagyon sokat 1989-ben vagy éppen az 1998-as választási győzelmünk előtt.
Barátaim!
Mindenkinek, aki változást akar, ugyanezzel a begyöpösödött gondolkodásmóddal kell megküzdenie. Mindenkinek, aki látja, hogy a régi korhadt rendszer már nem működik, és nem is javítható. Mindenkinek, aki valaha változtatott, aki bármivel is előrevitte a világot, azt a buta és korlátolt mondatot kellett mindig legyőznie, amely úgy hangzik: „nem lehet másképp.” Barátaim, mindig lehet másképp! És amikor valami bizonyítottan nem működik, akkor csak másképpen lehet. Mi ezt megtanultuk: másképp lehet, másképp is kell! A legfőbb tanulság számunkra mindabból, amit átéltünk, amit tapasztaltunk, amit megtanultunk, hogy a politikának vissza kell találni az emberekhez, az emberek mindennapi problémáihoz és céljaihoz. Csak az emberek felé forduló politikával, velük együtt, közösen, a nagy többség akaratát képviselve lehet legyőzni a bajokat, és lehet majd felemelni Magyarországot. A mi zászlónk tehát abban különbözik az összes többitől, hogy ez a mondat áll rajta: „együtt az emberekkel.” Ez maga a változás, vagyis az emberekhez forduló politika. Hisz az elmúlt nyolc év legnagyobb bűne éppen az, hogy a politika mindenből kihagyta az embereket, az érdekeiket nem képviselte, a döntéseiből kihagyta őket, hazugságokkal, trükkök százaival még a szabad döntés lehetőségét is elvette tőlünk. A változásnak tehát azzal kell kezdődnie, hogy ezen változtatunk.
Tisztelt Választmány!
Adott tehát egy erős és tapasztalt csapat, amely képes a változtatásra. De van egy másik jó hírem is. Úgy tűnik, Magyarország kiállta a próbát. Azt a próbát, amellyel itt, Közép-Európában minden országnak szembe kellett ugyan néznie, de messze nem olyan mértékben, mint a mi hazánknak. A próba abban állt, kibírja-e egy ország, hogy a diktatúrából magát átmentő szocialista politika visszatér a hatalomba, aztán a hatalommal gátlástalanul visszaélve az ország és az emberek érdekeit semmibe véve minden erőforrását elszívja, és az élet minden területét részletesen legyengíti. Amit a szocialisták az elmúlt nyolc évben műveltek itt, azt egyetlen más országnak sem kellett kiállnia Közép-Európában. De, kedves Barátaim, Magyarország kibírta. Magyarország ezt is kibírta. Kiállta a szocialista próbát, sok sebből vérzik, rogyadozik is, gazdasági vészhelyzet is fenyeget, tudom, hogy sok millióan vannak nagyon nehéz és kilátástalannak látszó helyzetben, de az ország még mindig nem omlott össze. Mindez újra megerősít abban, hogy ez valójában egy nagyszerű és rendkívüli erejű ország. Olyan ország, amelyben ma is hatalmas lehetőségek, hihetetlen erőforrások rejlenek, és csak arra várnak, hogy végre valaki felszabadítsa őket.
Én hiszem, hogy mi együtt, együtt az emberekkel nagy dolgokra vállalkozunk. Mert ha ez a tetterős és elszánt csapat a változások élére áll, akkor ez az ország, a mi hazánk bármit elérhet, amit célként maga elé tűz. Én hiszem, hogy ez az ország képes lesz újraindítani a gazdaságot, képes lesz egymillió munkahelyet teremteni, ez az ország képes lesz megmenteni az egészségügyet, ez az ország képes lesz újjáépíteni a rendet és a biztonságot, képes lesz helyreállítani Magyarország hitelét és tekintélyét. Én hiszem, hogy ez az ország képes lesz a határokon átívelő nemzetegyesítés, képes lesz egy új közép-európai együttműködés meghatározó erejévé válni és visszaadni minden magyar embernek azt a büszke és örömteli érzést, hogy jó dolog ide születni, jó itt élni, egész egyszerűen jó dolog magyarnak lenni.
Kedves Barátaim!
Szinte mindenkivel beszéltem a jelöltek közül. Ezek a beszélgetések sok időt és energiát vettek igénybe, de egyúttal felbecsülhetetlen jelentőségűek voltak a számomra. Rengeteg tanulsággal szolgáltak, és egyben meg is erősítettek engem. Megerősítettek abban, hogy jó úton járunk, mert azt láttam, azt éreztem, hogy igazi csapatként tudunk majd dolgozni. Higgyétek el, nekem is hitet és erőt ad, amikor azt látom, hogy mindenki felkészült, mindenki elszánt a változtatásra. Mindenki elszánt arra, hogy leváltsuk a Gyurcsány-korszakot, felelősségre vonjuk azokat, akik bajba sodorták, és együtt az emberekkel megújítsuk, erőssé tegyük ezt a szép és egyébként nagyszerű országot. Itt az idő, kedves Barátaim, hogy munkához lássunk!
Hajrá Magyarország, hajrá magyarok!


orbanviktor.hu
