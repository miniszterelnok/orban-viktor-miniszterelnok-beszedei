Orbán Viktor sajtónyilatkozata Manfred Weberrel, az Európai Néppárt frakcióvezetőjével történt munkareggelit követően
2015.06.4.

            2015. június 4. Budapest
        


	Jó napot kívánok, tisztelt Hölgyeim és Uraim!

	Köszöntöm a Magyar Televízió nézőit is. Magyarország ma egy fontos diplomáciai esemény helyszíne, az Európai Parlament Európai Néppártjának frakciója itt tanácskozik Magyarországon. Az Európai Néppárt Európa legerősebb politikai szervezete és legerősebb politikai közössége, Weber urat is tisztelettel köszöntöm, aki ezt a közösséget vezeti. Nincs Európa, nincs európai politika, nincs Európai Unió az Európai Néppárt nélkül. Ez az erő volt az elmúlt évtizedekben is a meghatározó ereje az európai politikának. Ez ma is így van. Mi vagyunk a legnagyobb frakciója az Európai Parlamentnek, és ahogy elnézem Európa politikai térképét valószínűleg ez a következő években is így lesz. Ezért Magyarországnak a legerőteljesebb nemzeti érdeke az, hogy Európa legerősebb pártjával, az Európai Néppárttal és annak frakciójával a lehető legjobb együttműködést alakítsuk ki. Évek óta vagyunk tagjai ennek a közösségnek, ahol tiszteletre méltó társakkal együtt alakítjuk az európai politikát. Köszöntjük az Európai Néppárt frakciójának budapesti tanácskozását. Megtiszteltetés, hogy Budapestre jöttek. Elnök úrnak külön köszönöm a mai tárgyalásokat. Nehéz európai kérdésekről tárgyaltunk ma: a gazdasági kérdések, a gazdasági növekedés, a munkanélküliség. A tanácskozás fő témája a fair taxation, tehát a tisztességes adópolitika kérdése, és természetesen a bevándorlás kérdése is. Az Európai Unióban az elmúlt napokban többet beszéltek arról a magyar javaslatról, hogy a halálbüntetés kérdését is föl kell vetni. Biztosítottam az elnök urat arról, hogy Magyarország semmilyen szabályt nem vezet be egyetlen témában sem, amely ellentétes lenne az Európai Unió alapszabályaival és alapdokumentumaival.

	Sok sikert és eredményes tanácskozást kívánok az Európai Néppárt budapesti együttlétéhez. Isten hozta az Elnök urat!
