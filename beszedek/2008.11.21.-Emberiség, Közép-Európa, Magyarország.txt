Emberiség, Közép-Európa, Magyarország
2008.11.21.

            Beszéd a Professzorok Batthyány Köre éves közgyűlésén, a budapesti Szent Margit Gimnáziumban.
        

 

Tisztelettel köszöntöm Önöket!
Elnézést kérek a tervezetthez  képest valamivel későbbi érkezés miatt, de látom: a pécsiek itt vannak;  én Pécsett voltam helytállni. Onnan rohantam fel ide lóhalálában, hogy  időben találkozhassam Önökkel, és eleget tegyek, tehessek a megtisztelő  meghívásuknak, amely köszönetnyilvánítás több a szokásos formalitásnál,  hiszen nem egy közömbös tudós társaság éves találkozójára hívtak meg  engem, hanem egy olyan körnek az összejövetelére, amelyre a polgári,  nemzeti és keresztény értékekre támaszkodó politikai közösség mindig is  támaszkodhatott. Ahonnan számos alkalommal, különösen értékes módon a  válságos időszakokban, szellemi segítséget, támaszkodót, mankót,  megújulást szorgalmazó fölszólításokat kaphattunk, amiért én szeretném  ennek a politikai közösségnek a polgári, nemzeti, keresztény értékeket  valló magyar politikai közösségnek a köszönetét tolmácsolni Önök felé,  és egyúttal azt a reményünket is kifejezni, hogy a múlt idő csak a  beszéd szokásos, időbeli taglalása miatt szükséges szabály  érvényesülését jelenti, és nem egy korszak lezárulását. Ugyanis  nyilvánvaló, hogy ezek nélkül a szellemi mankók, megújulást sürgető  fölhívások nélkül egyetlen politikai közösség sem lehet versenyképes.
Most  nem azért gyűltünk össze, hogy a részben dicső, részben dicsőség  szempontjából időnként maga mögött kívánnivalót hagyó időszakot idézzük  fel, de ha már így együtt vagyunk, és látom a korábbi szerzőket, azért  hadd mondjak köszönetet a Szent István-terv kidolgozásáért, amely  meggyőződésem szerint egyébként sokkal időtállóbb sajnos, mint talán a  szerzők soraik megfogalmazásakor, gondolataik papírra vetésekor ezt  talán gondolták. Úgy tűnik, hosszabb távon aktuális és érvényes  dokumentumáról van szó a polgári nemzeti és keresztény értékeket valló  politikai közösségnek. Innen indult ki ennek a Szent István-tervnek a  munkálata, az itt ülők közül sokan vettek abban részt. Szeretném Önöket  biztatni, hogy az a munka nem volt hiábavaló akkor sem, hogyha a 2006-os  választásokat követően a Szent István-terv iránya, lényegi meglátásai  nem emelkedhettek kormányerőre. Ami késik, az nem múlik.
Tisztelt  Hölgyeim és Uraim!
A meghívást én úgy értelmeztem, az elnök úr, ha  ezt korrigálni kívánja, akkor megteheti, hogy nekem, majd amikor  beszélgetni fogunk egymással, nyilván kötelességem lesz kitérni  aktuálpolitikai kérdésekre is. Azonban az előadásra való felkérést én  úgy értelmezem a magam számára, hogy tágabb összefüggésekbe kellene  belehelyezni mindazt, ami történik ma velünk, ezzel a politikai  közösséggel. Tágabb összefüggésbe belehelyezni mindazt, ami a magyar  nemzeti közösséggel történik, és én vettem magamnak a bátorságot, hogy  megpróbálom mindazt, ami velünk történik, a nemzeti közösségünkkel egy  még tágabb összefüggésbe: egy közép-európai összefüggésbe helyezni, és  ha Önök ekkor még mindig nem érzik nagyképűnek ezt a vállalkozást, akkor  majd világ-összefüggésekbe is szeretném helyezni. És itt fogom  abbahagyni. A planetáris megközelítést inkább a csillagászokra hagyom…
Tisztelt  Hölgyeim és Uraim!
A mondandómmal természetesen sok gond van, az  egyik legfontosabb, hogy az elnökük, a szeretve tisztelt Elnök Úr a  lelkemre kötötte, hogy gazdálkodjak belátással az Önök idegével, ami azt  jelenti, hogy harminc percnél lehetőleg ne nagyon terjeszkedjek tovább.  Én ezt igyekszem betartani, ha esetleg nem sikerülne, akkor ezt írják a  – bizonyos szempontból még fiatalosnak mondható – lelkesedésem  rovására, és semmiképpen sem olvassanak ki belőle rossz szándékot.
Nos,  ha megengedik, arról szeretnék beszélni, milyen új horizont bontakozik  ki az emberiség előtt, mondjuk úgy, hogy az emberiség piacgazdaságba  integrált része előtt, s utána milyen új horizontok nyílnak meg  Közép-Európa előtt és végül Magyarország előtt. Ugye, mindannyian  tudjuk, hogy egy válságkorszakban élünk. Egy ilyen mondattal kezdeni egy  előadást a biztos unalom első számú feltételének való eleget tételt  jelent. Azonban Magyarország esetében ennek a mondatnak az értelme  korlátozott. Ugyanis a magyar válság, a magyar élet válsága nem  önmagában egy nemzetközi pénzügyi válságnak köszönhető. Ennyiben tehát a  helyzetünk eltér a velünk azonos kultúrkörhöz tartozó nyugati nemzetek  többségének helyzetétől. Nyilván Önök nem emlékeznek rá, miért is  tennék, de már valamikor 2003-2004 tájékán próbáltam hangot adni annak  az életérzésemnek valamelyik országértékelő beszédben, hogy Magyarország  egy súlyos zsugorállapotban van, összehúzódzkodásos állapotban van. Ez  igaz a demokráciára, a gazdasági teljesítményre, a gazdasági növekedésre  és a pénzügyi helyzetre is. Töpörödünk – mondtam akkor ezzel a műmagyar  megfogalmazással. De valóban úgy gondolom, hogy Magyarországot  valamikor 2003-2004 óta a zsugorodás és a töpörödés válsága sújtja:  növekedés helyett összehúzódzkodásos állapotban vagyunk. Másképpen  fogalmazva a magyar politika tévúton jár, és ez világos volt már ezelőtt  jó néhány évvel is, hogyha ez így folytatódik, annak rossz vége lesz.  Évek óta válságos helyzetben van Magyarország.
A mostani  állapotunk leginkább úgy értelmezhető, mint egy krónikus beteg esete,  aki egy legyengült szervezetű ember, és elkap egy heveny fertőző  betegséget ráadásként a korábbi, mondjuk úgy, hogy szerkezeti bajainak  tetejébe. Lehet, hogy egy ilyen heveny betegséget egyébként lábon is  kihordana. Én látok esélyt arra, hogy néhányan lábon kihordják ezt majd  Nyugat-Európában Portugáliától Németországon keresztül Ausztriával  bezárólag, de egy ilyen heveny betegség egy krónikus bajban szenvedő  beteget könnyen súlyos állapotba sodorhat. Tehát egy halmozott  válsághelyzetből kellene kikerülnünk. Természetesen szeretnék arról is  beszélni, hogy ez a nemzetközi hitelválság sem önmagában álló jelenség.  Tehát ha ezt a heveny megbetegedést okozó jelenséget vizsgáljuk, akkor  érdemes egy-két ásónyommal mélyebbre ásnunk, hogy azt a válságot,  amelyet most csak pénzügyi válságnak szokott tekinteni a világ,  pontosabban megértsük, mert meggyőződésem szerint más válságrétegeket is  felfejthetünk majd így.
Természetesen azt tudjuk, hogy a pénzügyi  válság abból indult ki, hogy a vállalatvezetők, a bankokat irányítók –  ez nem azonos a tulajdonosokkal –, vezetőségek profitmaximalizálási  céllal olyan hiteleket bocsátottak ki, amelyek mögött nem volt tényleges  fedezet, ebből indult ki maga a válság. Ilyenkor léggömbök szoktak  keletkezni az úgynevezett piacon; ezek előbb-utóbb majd kipukkadnak, és  ilyenkor egy óriási bizalmatlansági válság érinti, fonja körül a beteg  területet. Ez esetben a bankrendszert. Hozzá kell tennem azt is, hogy  természetesen hiába pénzügyi természetű az a buborék, ami most kilyukad,  az a baj, az a kór, amelyet terjeszt, nem marad meg pénzügyi keretein  belül. Széchenyi óta tudjuk, hogy hitel nélkül nem működik a gazdaság.  Tehát következésképpen a nem létező fedezettel rendelkező hitelek  megfertőzik a reálgazdaságot is, és mindannyian látjuk, hogy a világ  vezetői most éppen azellen harcolnak, hogy a pénzügyi szektorból ez a  válság a reálgazdaságra minél kisebb mértékben terjedjen át, vagy ha  átterjed, minél legyengítettebb lökéshullámokkal történjék meg.
Tisztelt  Hölgyeim és Uraim!
Természetesen ez rámutat arra, hogy a nemzetközi  bankrendszer és a pénzügyi rendszer súlyos fogyatékosságokban szenved,  és világos, hogy a nemzetközi pénzügyi rendszert ebben a formában tovább  így működtetni nem lehet. Mi abban éltük az elmúlt húsz esztendőnket,  közösen Önökkel, hogy egy állandó vita zajlott Magyarországon  provinciálisabb, Nyugat-Európában szélesebb, kitekintőbb, tágkeblűbb  formában: mi is a globalizálódó világgazdaságban az állam szerepe. Piac  vagy állam. Nagyon gyakran ide egyszerűsödött le a kérdés. Én most az  egyszerűsítés kockázatait vállalva azt kell mondjam, hogy a piac hosszú  ideig nyerésre állt. Az a felfogás, miszerint minél inkább sikerül  valamit piacosítani, annál nagyobb hatásfokkal, költséghatékonyság  szempontjából és a szolgáltatás minősége szempontjából is fog működni.  Minél inkább piacosítottabb, annál jobb teljesítményre képes. Úgy tűnt,  hogy ezt a mérkőzést a piac megnyeri. Mintegy húsz éven keresztül ez az  érvelés lassacskán dogmává merevedett, és gyengébb idegzetű politikusok  megkérdőjelezni sem merték. Azonban ennek a mostani válságnak a hatására  úgy tűnik, hogy a helyzet megváltozott, és ezt a mérkőzést az állam  nyeri. Vagyis nem létezhet az emberek érdekét szolgáló, jó minőségű  szolgáltatást nyújtó piac megfelelő állami ellenőrzés és korlátok  nélkül. Ebben a vitában tehát a piac jelentős vereséget szenvedett. Nem  jelenti azt, hogy a piac megszűnt volna létezni, vagy bárki  megkérdőjelezné a légjogosultságát, de ebben az összefüggésrendszerben,  hogy mi a viszonya a piacnak és az államnak, a piac által vallott  álláspont úgy tűnik, hogy komoly vereséget szenvedett.
Természetesen  itt most elkalandozhatnánk – kedvem volna hozzá, időm nincsen, és  kellően türelmes elnök hiányában nem is merem én ezt megtenni – abba az  irányba, vajon az ilyen gondolkodásmód mögött milyen antropológiai  tévedések húzódnak meg, pedig érdemes lenne ezzel foglalkozni. A magát  John Kekes névvel jelző szerző néhány évvel ezelőtt Magyarországon  publikált egy könyvet „A liberalizmus ellen” – valahogy így  lehetett a címe, amiben azt a tételt fogalmazta meg, hogy a liberalizmus  azért vállalhatatlan szervező elve a társadalmaknak, mert arra a  koncepcióra épül, hogy a személyi autonómiájának növelése automatikusan a  személyben rejlő jó tulajdonságok kiáramlását hozza magával, és szemet  huny a fölött a tény fölött, hogy a személyiségben nemcsak a jó, hanem a  rossz is meghúzódik. És amikor ezt a kiáradást korlátlanná teszi, akkor  nemcsak a jó, hanem a rossz kiáradásához is hozzájárul – írja a  professzor ebben a könyvben, és ezért előbb vagy utóbb a liberalizmus  önellentmondásba fog keveredni. Egy másik könyvében, amit szerencsére  szintén kiadtak magyarul, azt tanácsolta, hogy liberális doktrínák  helyett a józan észt, az emberi létfenntartás alapösztöneit tegyük meg a  politikai gondolkodás alapjává.
Nos, tisztelt Hölgyeim és  Uraim!      
Valóban: itt a neoliberális, a liberalizmust a globális  világgazdaság körülményei közepette megújítani akaró antropológiai  képlet is vereséget szenvedett. Erről a világban szoktak írni és  beszélni, Magyarországon ritkábban. Én egyszer pendítettem meg egy  egyházias összejövetelen ezt a témát, és nem arattam vele osztatlan  sikert a nyilvánosságban hagyján, de osztottat sem. A dolognak azonban  hatoljunk mégiscsak a mélyére, és tapintsunk a lényegére, mondjuk ki  azt, hogy miközben igaz, hogy fedezetlen hiteleket bocsátottak ki,  miközben igaz, hogy nem volt hiteles az a minősítési rendszer, amellyel  ezeket a hiteleket a vásárlók számára ellátták, igaz, hogy az állami  ellenőrzés rendszere laza maradt, ez mind igaz, de azért arról ne  feledkezzünk el, hogy mindennek a mélyén azt a kérdést kell feltennünk,  az a kérdés húzódik meg: miért kellett kibocsátani fedezet nélküli  papírokat? Ugye, azért kellett fedezet nélküli papírokat kibocsátani,  mert a fizetése az ilyen papírokat kibocsátó cégek vezetőinek attól  függ, hogy mekkora profitot tudnak kimutatni a könyveikben. Nem a  valóságban, hanem a könyveikben. És a könyvekben ezek a számok igen jól  mutattak, és ha valaki járta a világot az elmúlt néhány évben, és  megfordult a világgazdaság jelentős, mondjuk úgy, hogy nagykutyái  társaságában is, mint ahogy nekem ez időnként kötelességem, akkor  láthatta azt a mohó versenyt, amelyet egymással folytattak aziránt,  hogyan lehet a laza feltételeket kihasználva egyre irtózatosabb  személyes jövedelmeket generálni. Tehát végül is igaz, hogy  antropológiai képletekben is gondolkodnunk kell, mert ez a korlátok  nélküli, önző, mohó, csak egyetlen szempontot az élet céljának tételező  gondolkodásmód húzódik meg végülis a válság mélyén. Persze az embernek  eszébe jut az, amit Goethe írt valamikor, amikor bevezették a papírpénzt  – valahol olvastam erről egyszer néhány sort –, és valami ilyesmit írt:  ebből nagy baj lesz. Azt mondta, hogy ebből nagy baj lesz, mert ami  megtörténhet, az meg is fog történni. Szerintem erre gondolhatott, ami  most a szemünk előtt lejátszódik.
Tisztelt Hölgyeim és Uraim!
Mi  a kivezető út? Mi a kijárat ebből a mostani válságból? Ha az ember  olvassa a nyugat-európai világban megjelent alaposabb elemzéseket, akkor  azt láthatja, hogy lényegében két lehetséges forgatókönyv van előttünk.  Az egyik, hogy ez a bankrendszer a jelenlegi formájában megszűnik, és  létrejön helyette valami más. Ha figyelik a francia elnök  nyilatkozatait, ami nem a pénzügyi rendszerről, hanem a kapitalizmus  teljes reformjáról szól, ha figyelik azokat a javaslatokat, amiket  legutóbb előterjesztett a nagy nemzetközi gazdasági csúcson, akkor  láthatják ennek a forgatókönyvnek a politikai nyelvi köntösben megjelenő  változatait. Természetesen van egy másik lehetőség is. Ez azt jelenti,  hogy a mostani pénzügyi nemzetközi rendszer fennmarad, csak jelentősen  legyengül, a mozgástere beszűkül, fokozottabb ellenőrzésnek fogják  alávetni, óvatosabban működik, és ennek következtében hosszú időre  recesszióban vagy legalábbis a rendkívül lassú növekedés állapotába jut a  világgazdaság.
Nos, tisztelt Hölgyeim és Uraim!
Ezt a kérdést  én most nem dönteném el, csak jelezni szeretném, hogy az egész világ ezt  a két forgatókönyvet, mint két nagyjából azonos valószínűséggel  bekövetkezhető kifejletet tartja számon. Azonban, tisztelt Hölgyeim és  Uraim, ha megengedik, én most egy tágabb perspektívába is helyezném ezt a  pénzügyi válságot. Márait olvastam nem is olyan nagyon régen. Azt a  kort írja le, amikor az antik világ kultúrája lezárul, és ahogy ő  fogalmaz, az emberiség egy másik kulturális térfogatba lép, tehát  beköszönt a kereszténység sok évszázadon át tartó kulturális közege  Európában. Érdekes a leírása ennek a folyamatnak. Ez egy sokkal lassabb  folyamat, mint az ember gondolná, nyilván nem volna helyes, ha itt most  kultúrtörténeti érdekességekkel untatnám Önöket, hiszen nyilván ezeket  ismerik. De az ilyenfajta átmenetek és átnövések nem egyik napról a  másikra szoktak bekövetkezni. És ha az ember olvassa a magyar  értelmiségiek írásait, de talán ha a nyugat-európai társadalomtudósok  könyveit is kezébe veszi, akkor már hosszú idő óta, én úgy látom, talán  tíz esztendeje is van annak, hogy egyre nagyobb erővel tör fel az az  életérzés, és nyer kifejezést egyre komolyabbá váló alkotásokban,  miszerint itt azért valami nagyobb változás van készülődő félben.
És  tényleg: ha az ember csak úgy hirtelen számba veszi, mifajta  változásokról kap nap mint nap híreket. Ilyen komolyabb, egészen  gyökeres változásokról, gondolhat a klímaváltozásra, gondolhat a  feltámadó és megerősödő Oroszországra, gondolhat Indiára és Kínára, most  itt ez a pénzügyi válság, amely átalakítja a teljes pénzügyi rendszert.  Gondolhat arra, hogy hirtelen az energia kérdése hogyan vált pillanatok  alatt döntő kérdéssé – csak az árak egy év alatt történő jelentős  megemelkedése miatt. Itt a világ élelmiszerellátásának kérdése, amit  hosszú ideig megoldottnak tekintettek tudományos körökben, és most  hirtelen az élelmiszerárak megnövekedése okán vagy következtében, ezt  magam sem látom pontosan, de a világ élelmezésének kérdése ismét  napirendre kerül. Ezek mind nagy kérdések, csak most még a demográfiai  ügyekről nem is beszéltem, mert azoknak a megjelenési formája más  természetű a politikában. De az ember állandóan olyan impulzusokat kap a  világban, ami szerint egy jelentős, sokkal mélyebb átalakulás napjait  éljük, semmint egy régi vagy új pénzügyi rendszer kérdését. Ráadásul az  én szakmám területén, a politikában is azt látom, hogy világhatalmi  szempontból is jelentős mozgások zajlanak. Olyan mozgások, ha hasonlatot  vagy referenciapontot kellene találnom, akkor talán száz évvel ezelőtt  mentek végbe a nyugati kultúrkörben. Szóval zajlik itt a mélyben egy  kevésbé krachszerű, legalábbis azt remélem, hogy kevésbé krachszerű,  lassú, monoton és kitartó átalakulási folyamat, amely kirajzol a  világhatalmi térképen is új horizontokat. Itt van Oroszország  helyzetének átrendeződése. Itt van ez a világgazdasági pénzügyi rendszer  átalakulása, és itt van Ázsia felemelkedése.
Ha ezeket most  összerendezzük, mondjuk a középiskolai történelmi tanulmányunk nyelvi  kereteit használva, ezt most nézzék el nekem, ha ezt a megoldást  választom, az egyszerűség időnként az érthetőség javát szolgálja, akkor  itt a világpiac újrafelosztásának hatalmi dimenziója tárul fel a szemünk  előtt. Én most, ha megengedik, nem beszélnék hosszabban arról, hogy a  XX. század első felében, amikor az angolszász típusú kapitalizmus  kinőtte a saját kereteit, akkor hogyan folyt a küzdelem a világ területi  újrafelosztásáért, mert akkor még a gazdaság és a terület  elválaszthatatlanul szoros kapcsolatban voltak egymással. Ezt a  történetet szerintem mindannyian tudjuk. Tudjuk, hogy a XX. századnak a  fő konfliktusa ekörül a kérdés körül, a világ területi újrafelosztása  körül alakult ki, és ennek két fordulóban vívták meg a csatáit az  érintett felek: az I. és a II. világháborúban. Még egyszer mondom, akkor  a terület és a piac egymáshoz szorosan kapcsolódó két érték és fogalom  volt. Ma azonban a világ jelentős mértékben megváltozott, ugyanis a  piacok újrafelosztása nem követeli a világ területi újrafelosztását.  Részben azért, mert a technológia, amellyel a piacok működnek, mindenhol  elérhetővé vált, részben pedig egy globális gazdaságról beszélünk, ahol  a tőkék területtől függetlenül képesek áramolni, hiszen elhárították a  területek, vagyis az államok határai által jelentett korlátokat és  akadályokat.
Nos, tisztelt Hölgyeim és Uraim!
Természetesen  ahhoz, hogy komolyan lehessen venni egy olyan súlyos kijelentést,  miszerint a világpiac újrafelosztása zajlik, meg kell válaszolni azt a  kérdést is, kik osztoznak és min. A „kik osztoznak” kérdésére azt a  választ lehet adni, hogy ez is egy korábban kezdődött, és hosszabb  folyamat, de csak egy-két éve vált még a politikai vakságban szenvedők  számára is láthatóvá: ez a globalizáció irányának a megfordulása. Ugye, a  globalizáció iránya, ha a tőke, a javak és a profit áramlása  szempontjából vesszük figyelembe, egy határozott kelet–nyugati iránnyal  rendelkezett. Tehát általában a nyugati világban gyökerező nagy  vállalatok, az azoknak működési terepet adó nemzetgazdaságok erősödését  hozta magával. De néhány év óta nyilvánvalóvá vált, hogy ez a folyamat  megfordult, és ma a globalizációnak a haszonélvezői, leginkább a  globalizáció révén megerősödni képes országok már nem Nyugat-Európában  és nem Észak-Amerikában vannak, hanem Ázsiában.
Itt két dologról  van szó, amikor a világpiac újrafelosztásáról beszélünk. Az első, hogy  kinyíltak óriási piacok Keleten. Magának Kínának meg Indiának a  bekerülése az úgynevezett integrált világgazdaságba, annak a hatalmas  népességnek a befogadása lényegében megduplázza a világgazdaság  fogyasztóinak eddigi számát. Tehát folyik egy harc az ott megnyíló  óriási piacokért. De miközben ezek az országok az elmúlt néhány évben  talán a kelleténél számunkra kevésbé nyilvánvaló módon gyorsan  megerősödtek, ezek az ázsiai államok megindították a maguk küzdelmét – a  saját érdekeiket érvényesítve – a régi világpiac újrafelosztásáért is.  Ha elmennek Önök Amerikába, ezt az egyik legutolsó – kezdő közép-európai  ember számára, mint én vagyok sokkoló – élményemet osztom meg Önökkel.  Amerikában azt találta nekem mondani ott egy üzletember, hogy Amerikában  lényegében két olyan nagy gyár van, amely vasúti síneket gyárt nagy  mennyiségben, és talpon maradt a versenyben. Az egyiknek a tulajdonosa  ma egy indiai cég, a másiknak meg egy orosz. Ez más piaci szegmensekben  is megfigyelhető. A dolog arról szól tehát, hogy nemcsak Ázsia  felemelkedő piacaiért folyik egy küzdelem, hanem megjelent az ázsiai  kapitalizmus is, mint a nyugati piacokban, illetve piacokból részesedni  akaró erő. Szerintem ez a világhatalmi átrendeződés lényege, és ez az az  összefüggés, amit nekünk nem szabad figyelmen kívül hagynunk.
Tisztelt  Hölgyeim és Uraim!
Természetesen arról most még nem is beszélek,  hogy a drasztikus piacbővülés mellett milyen iszonyatos tartalékokkal  rendelkeznek a velünk most versenyző ázsiai országok, összevetve a mi  kapitalizmusunk rendelkezésére álló saját tartalékaival. A tét tehát úgy  néz ki, új világpiac jön létre, ezért folyik a harc, és a szereplők,  vagyis az új versenyzők is adottak. Milyen lesz ez a küzdelem? Ugye, az  ember a „világpiac újrafelosztása” kifejezéstől kicsit megretten, mert a  világ területi újrafelosztása fegyveres összecsapásokkal, háborúk révén  történt, és az ember, különösen ha európai, akkor iszonyodik a háború  gondolatától. Én azt hiszem, hogy a világpiac újrafelosztása egy  racionális küzdelem lesz, tehát nem hozza magával feltétlenül új háborúk  kirobbanását, éppen a terület és a piac jelenségeinek egymástól elvált  lényege miatt. Azt gondolom tehát, hogy ráadásul ezt a harcot nem  katonai szövetségek meg államok vívják elsősorban, bár ilyen dimenzió is  létezik, hanem államok fölötti nagy vállalatbirodalmak, amely szintén  inkább a racionális harc, harci módszerek számára nyit terepet, számukra  kedvez. Tehát azt kell mondanom, hogy szerintem egy racionális,  globális piaci gondolkodás, ami meghatározza ezt a küzdelmet, és kevésbé  az ideologikus politikai-hatalmi gondolkodás, amelynek végeredménye  lehetne egy katonai összecsapás. Most persze nem foglalkozunk azzal a  problémával, ami az európai kultúrkörnek egy jelentős tényezője,  miszerint egyesek számára persze a háború is üzleti vállalkozás, és  nagyon racionálisan is lehet üzleti érveket felhozni egy-egy katonai  összecsapás mellett. De mindenesetre én inkább az optimista  álláspontomat szeretném megismételni, miszerint Magyarországnak, ha a  jövőjéről gondolkodik, akkor nem egy előttünk álló katonai konfliktusra,  hanem egy racionális, pragmatikus, az üzlet nyelvében és érdekei  szerint megfogalmazódó küzdelemben kell majd helytállnia.
Ezek  után, ha megengedik, térjünk át arra a kérdésre, hogy milyen új  horizontok nyílnak ki Közép-Európa számára. Az én optimista hipotézisem,  amiből kiindul majd a következő gondolatsorom, úgy hangzik, hogy  szerintem Közép-Európa felértékelődik ebben az új helyzetben.  Felértékelődik a Nyugat számára is, ugyanis a Nyugat ezt a küzdelmet nem  lesz képes önmagában sikeresen megvívni. Ha jobban belegondolunk, és  nagyobb összefüggésbe helyezzük az Európai Unió kibővítését, akkor a  közép-európai népek gyors befogadása mögött is valószínűleg ezeknek az  összefüggéseknek az átlátása állhatott. Ráadásul miután Oroszország  hirtelen felemelkedett, nagy tartalékokkal rendelkezik, legalábbis  rendelkezett, nincsenek hitelt érdemlő pontos számaink arról, hogy a  mostani hitelpiaci válság az orosz gazdaságot pontosan hogyan érintette,  erről inkább csak becslések és találgatások látnak napvilágot. Nincs  nekik igazi jó kis KSH-juk, mint nekünk, ami megbízható adatokkal  szokott bennünket ellátni.
Ezért a hipotézisem az, hogy, bár ez a  válság őket is megrengette, de összességében azért a nagy tartalékokkal  rendelkező Oroszország megerősödésének és fellendülésének korszaka nem  fejeződött be; ez a folyamat hosszú távúnak ígérkezik. Most ebben a  pillanatban nyilvánvaló, hogy Nyugat-Európa számára fontos, mi lesz  Közép-Európával. Nemcsak az amerikai rakétapajzsok elhelyezése  szempontjából válunk fontossá, bár ez egy jó hír szerintem, mert a  térség felértékelődését mutatja. Önmagában a gondolat megfogalmazása,  hogy a nyugati kultúra védelmi rendszeréhez Közép-Európa aktív  bevonására is szükség van, a térség felértékelődését jelenti.  Függetlenül attól, hogy az ember pacifista-e vagy sem. De arról is szó  van itt, hogyha az elmúlt néhány évet megnézik, akkor azt látják, hogy a  gazdasági növekedés tekintetében ez a bizonyos közép-európai sáv jóval  meghaladta a hagyományos európai uniós területeket. Az, hogy az egész  európai gazdaságnak fennmaradt egy elfogadható dinamizmusa, a jelentős  közép-európai gazdasági növekedéseknek volt köszönhető. Ha leválasztjuk  az adatokban az Európai Unió növekedési mutatójáról a közép-európai  részesedést, akkor elég sötét kép bontakozik ki: recesszióközeli  állapotban vagy stagnálásközeli állapotban lenne az Európai Unió a  közép-európai államok növekedése nélkül. Nemcsak a szlovákok 8-10  százalékos növekedésére, de a románok hasonló nagyságrendű növekedésére  és a lengyelek tartósan négy százalék feletti – az egy 40 milliós  nemzetgazdaság – növekedésére is gondolnunk kell. Nem szoktunk úgy  gondolni Közép-Európára, pedig kellene, hogyha az ember Lengyelországtól  Horvátországig összeadja ezeknek az országoknak a gazdasági  teljesítményét, és egy kis csalással Ukrajnát is ideszámítja, akkor a  mai orosz gazdasági teljesítménnyel nagyjából azonos gazdasági súlyról  és teljesítőképességi övezetről beszélünk. Nem érdemes tehát  alulbecsülnie magát Közép-Európának.
Tisztelt Hölgyeim és Uraim!
A  mondandóm lényege azonban az, hogy szerintem Közép-Európa egy nagy  lehetőség előtt áll: a világpiacok újrafelosztásáért folyó küzdelemben  Közép-Európa fel fog értékelődni. Felértékelődik katonai szempontból,  biztonságpolitikai szempontból, és úgy gondolom, hogy gazdasági  szempontból is. A kérdés csak az, hogy Közép-Európa fölveszi-e ezt a  kesztyűt, és megpróbál-e nagyobb szeletet kihasítani vagy kinyerni  magának az új világpiacból, mint amekkorával a maiból részesedik. Én azt  hiszem, hogyha megtalálják az együttműködés formáit a közép-európai  államok, akkor jelentős szereplőivé válhatnak a következő másfél-két  évtizednek.
Tisztelt Hölgyeim és Uraim!
Hogy pontosan hogyan is  újíthatja meg a piacgazdaságban való gondolkodást, hogyan vehet abban  részt Közép-Európa, csak egy irányt szeretnék jelezni az ágas-bogas  előadásom egyszerűsítése érdekében. Ezt pedig az állam és a piac  viszonyának újrafogalmazásában vélem megtalálni. Ha úgy tetszik: a  közép-európai államokra várhat az alapvetően német indíttatású szociális  piacgazdaság újradefiniálása Európa, Közép-Európa és talán egész Európa  számára. Bennünket kevésbé fertőzött meg az a gondolkodásmód, amely  angolszász gyökérzetű, és elterjedt a kontinensen, miszerint minden  korábbi állami szolgáltatást érdemes piacosítani, és átadni a piac  számára. Szerintem etekintetben intellektuálisan vagy ennek a kérdésnek  az intellektuális dimenzióját tekintve Közép-Európa még sok  megfontolásra érdemes tanácsot és nézetet adhat egész Európa számára.  Most hogy ki tudjuk-e használni ezt a történelmi lehetőséget, szerintem  attól függ, hogy ezt a bizonyos észak–déli tengelyt Lengyelországtól,  tehát a Baltikumtól le Horvátországig, az Adriáig, létre tudjuk-e hozni.  Azt gondolom, hogy nekünk egy olyan térséget kellene létrehozni,  amelynek van kereskedelmi, gazdasági, energiaellátási és kulturális  politikai dimenziója is.
Kétségkívül az energiafüggetlenség  megvalósítása Nyugat-Európa számára sem lehetséges egy közép-európai  együttműködés nélkül. Ha nem sikerül Közép-Európának függetleníteni  magát az orosz energiaellátástól, illetve egy kölcsönös viszonyt  kialakítani Oroszországgal ebben az ügyben, amely reálisabb célkitűzés,  akkor aligha hiszem, hogy Nyugat-Európának önmagában ez sikerülhet,  hiszen a közép-európai térségen keresztül érkezik majd az energia  tekintélyes része továbbra is Nyugat-Európába.
Azt is szeretném  elmondani Önöknek, hogy szerintem Közép-Európa számára a status quo  fönnmaradására nincsen esély. Ha nem tudja felértékelni a saját szerepét  a következő tíz-húsz esztendőben, akkor a szerepe le fog értékelődni.  Tehát úgy maradni, ahogy most vagyunk, nem sikerülhet. Vagy  visszasüllyedünk egyfajta ütközőzónává, mint ahogy a XX. században erre  már volt példa – ennek minden katonai, biztonsági és gazdasági  következményével, vagy sikerül önálló életet lehelnünk ebbe a bizonyos  közép-európai gondolatba, ami azért Kossuth Lajos óta a magyar  szellemtörténetnek, ha nem is mindig meghatározó, de állandóan jelenlévő  vonulata.
Tisztelt Hölgyeim és Uraim!
Nézzük, hogy mit lehet  tenni. Tehát az első és legfontosabb dolog, hogy a közép-európaiak is  nyerjenek egy kis önbizalmat abból a tényből, hogy most nem a piacok  segítik ki az államokat, hanem az államok segítik ki a piacokat. A  fejlesztési bankok szerepe fölértékelődik. Meggyőződésem szerint egy  igazi, életképes közép-európai régió úgy jöhet létre, hogyha első  lépésként alapítunk közösen egy közép-európai fejlesztési bankot. Hiszen  úgy tűnik, hogy egyfajta keynesi megközelítésmód lesz uralkodó a  következő időszakban a nyugat-európai gazdasági gondolkodásban, tehát  keresletélénkítő, a gazdaságba az állam oldaláról pénzt pumpálni akaró  gondolkodásmód lesz a meghatározó. Ez nem megy fejlesztési bankok  nélkül, és a bankrendszer – a magyar példa extrém, de nem unikális –,  pénzügyi rendszerek tekintélyes részben nyugat-európai tulajdonba  kerültek a közép-európai államokban. Fontos, hogy saját pénzügyi  intézettel, pénzügyi hálózattal rendelkezzenek a közép-európai országok.
Fontosnak  tartom továbbá azt, hogy a közlekedésnek az észak–déli tengelyét  helyreállítsuk. Az mégiscsak képtelenség, hogy miközben lassacskán  középvárosokat is autópályát kötnek össze a nyugat-európai területen,  aközben Magyarországról vagy Budapestről Krakkóba, nem beszélve  Varsóról, végképp nem beszélve Gdańskról, nem tudunk eljutni autópályán,  és a vasúti közlekedés is komoly akadályokkal küszködik. Hasonlóképpen  érthetetlen az ember számára, miért nem voltunk eddig képesek arra, hogy  – mondjuk – létrehozzunk egy közös közép-európai energiabiztonsági  alapot. Nyilván nem arról van szó, hogy össze kéne vonni a ma még orosz  és nyugat-európai befolyástól független, saját lábon álló energetikai  vállalatokat, mert vannak ilyenek, mint a MOL, a cseheknél a Cseh  Villamos Művek és a lengyeleknél is két nagy óriáscég. De arról lehetne  szó – folytatunk is ilyen tárgyalásokat –, hogy a részvények egy  bizonyos százalékát, 15-20 százalékát minden ilyen, a saját  függetlenségét fenntartani akaró cég közös közép-európai alapba helyezze  azt el. Ezáltal az ellenséges kivásárlásokkal szemben egymást meg  tudjuk védeni. Na ezek azok a magyar közgondolkodásban sajnos jelen nem  lévő, pedig igazából komoly távlatokat nyitni képes gondolatok,  javaslatok, konkrétumok, amelyek mentén Közép-Európa együttműködését  újra kellene gondolni. Én azért szenteltem ennek talán váratlanul sok  gondolatot és több percet, mint ami sokak közül Önök számára indokoltnak  tűnhetett, mert szerintem Magyarország a saját érdekeit leginkább egy  közép-európai együttműködés keretében tudja megtalálni. Tehát a  legfontosabb nemzeti kérdéseinkre, a legfontosabb nemzeti dimenzióban  jelentkező kihívásainkra is könnyebben adunk választ egy közép-európai  együttműködés keretében, mint e nélkül.
Ezek után beszéljünk  Magyarország új horizontjáról, azon belül is a jobboldal új  horizontjáról. Nehéz ma úgy látogatást tenni bármely magyar településen,  és találkozni választópolgárokkal, hogy előbb vagy utóbb – inkább  előbb, mint utóbb – ne az a kérdés tolakodna elő, hogy mi lesz velünk.  Ez egy általános lelki pszichológiai állapota ma a magyar népnek.  Mindannyian látjuk, hogy komoly veszélyek fenyegetnek a gazdaság  állapota miatt, az erre rakodó pénzügyi válság miatt, és meggyőződésem  szerint leginkább azért, mert az a válságkezelési út, ösvény, útvonal,  megoldási módozat, amelyet a kormányzat követ, rendkívüli veszélyeket  tartogat Magyarország számára. Én nem állítom persze azt, hogy ezek a  veszélyek mind valósággá fognak válni, de óriási kockázatokat látok, és  jóval nagyobbnak ítélem a veszélyek valóssággá válását, mint azt, hogy  meg tudjuk úszni ezeket a szerintem kockázatos válságkezelésből fakadó  veszélyeket.
Ennek az időszaknak, ami előttünk áll, ha a  válságkezelés mai útját járjuk, meggyőződésem szerint társadalmi  értelemben egy deklasszálódás lesz az eredménye. Az eddig is gyötörte a  magyar társadalmat, hogy az alulra kerültek nem tudtak kivergődni az  alsó pozíciókból, tehát a szociálisan rászorult, elesett, boldogulni nem  vagy csak nehezen, önerőből szinte alig képes társadalmi közösségekből  alig vezetett út a középosztály irányába. Ha megnézzük az iskoláztatási  adatokat, akkor láthatunk egy kasztosodást, ha megnézzük a gazdasági  adatokat, akkor szintén láthatunk egy elitizálódást a magyar gazdaságban  is. Tehát ezek a csatornák ezek az elmúlt néhány évben jelenősen  beszűkültek. Ez óriási baj egy társadalomban: elveszti a megújulásra  való képességét. Talán nem idegen ettől a társaságtól, ettől a  közönségtől, ha azt mondom, hogy elveszíti egy ország a népi energiáinak  tekintélyes részét. Én az elit energiát sohasem becsültem le, azt  mindig is fontosnak tartottam, sőt csak abban láttam igazából nemesítő  szerepet és tulajdonságokat, de őserő meg népi energia nélkül sajnos a  kifinomult elitkultúráknak a hatékonysága a nemzet szempontjából csak  töredékes lehet. Márpedig az előbb leírt állapot ezt a népi energiát,  ezt a népi erőt veszi el szerintem Magyarországtól. A helyzet, amivel  most szembe kell néznünk, azonban ennél sokkal súlyosabb. Ugyanis most  nem az eldugult csatornák továbbra is járhatatlan állapotban maradásától  kell tartanunk, hanem attól, hogy a középosztály státuszra vergődött  társadalmi rétegei is le fognak süllyedni az önmagukat saját erőből  fenntartani képtelen közösség világába. Ezt én deklasszálódásnak  nevezem. Ennek súlyos következményei vannak – lelkileg, politikailag,  társadalmilag és gazdaságilag egyaránt. Tehát ha ezt a válságkezelést  folytatjuk, ami most történik Magyarországon, akkor nekünk egy  deklasszálódással, egy lesüllyedéssel kell szembenéznünk.
Egyszerű  példával szeretném csak igazolni az állításomat, és nem szeretném a  mondandóm értékes perceit a kormányzat kritizálására fordítani. Csak  egyetlen példát akarok Önöknek mondani. Ha Önök ma vállalkozóként  elmennek a legközelebbi pénzintézethez, és fel akarnak venni egy hitelt.  Most hagyjuk azt, lehet, hogy nem is adnak, de ha mégis adnának, akkor  azt fogják mondani, hogy 18-20 százalékos kamattal fogják adni. Ugye,  Széchenyi óta tudjuk, hogy hitel nélkül nem működik a gazdaság. A magyar  gazdaság sem, és mindannyian tudjuk azt is, hogy nincs olyan törvényes  gazdasági lehetőség, amelynek segítségével 18-20 százalékos hitelkamatot  ki lehetne termelni. Kész. Tehát aki a kamatot magasan tartja, azt a  két lehetőséget nyitja meg a vállalkozások előtt, hogy vagy átmennek a  feketegazdaságba, aminek az aránya, persze ez nem fehér-fekete, van egy  szürke átmeneti zóna is, de amely összességében a harminc százalékos  felső határt nyaldossa, tehát vagy odamennek, és növelik ezt az arányt,  vagy egész egyszerűen elkezdik leépíteni a kapacitásokat. Ezt így  mondják bükkfanyelven a politikusok. Ez magyarul azt jelenti, hogy  elbocsátják az embereket, elhalasztják a fejlesztéseket, és bezárják a  boltot; veszteségtermelés helyett elteszik a pénzt jobb időkre, ha még  maradt egyáltalán.
Tehát az a gazdaságpolitika, amely a kamatokat  magasan tartja, az adókat magasan tartja, függetlenül attól, hogy azt  hangoztatja, hogy nincs más megoldás, ami felől én kételkednék, de  önmagában egy olyan hatást vált ki, amely deklasszálódáshoz vezet,  hiszen meg fogja növelni, a becslések itt eltérőek, énszerintem  körülbelül 200-250 ezerrel a munkanélküliek számát. A 200-250 ezer új  munkanélküli pedig legalább kettes szorzóval értendő, ha a  munkanélkülivé lett családok létszámát, a családtagok számát akarjuk  megállapítani. Félmillió önálló munkából való megjelenése korábban  képes, most azonban képtelen társadalmi csoport óriási pénzügyi,  gazdasági, lelki és politikai kihívást jelent egy társadalom számára, a  veszélyekről most nem is beszélve.
Tisztelt Hölgyeim és Uraim!
Ráadásul  azt kell mondanom… Hogy ilyen botcsinálta történészként, mert minden  politikus botcsinálta történész. Szerencsés esetben vannak, akik először  lettek történészek, és utána politikusok, ők nem botcsinálták, lehet,  hogy ők botcsinálta politikusok, de ezt most ne feszegessük, ezt most  már nehéz pontosan felderíteni. De a dolog lényege mégiscsak az volna,  hogy a politikusoknak kell történelmi dimenziókban gondolkodni. Ha  másért nem, hát azért, hogy bizonyos elemi, nemzeti, kulturális  hagyományokat, ösztönöket, ösztönvilágot, pszichét föl tudjon fogni. A  kormányüléseken, itt van Hámori József miniszter úr a társaságunkban,  időnként hallhattuk azt a gondolatot, hogy a politikusnak nem tudnia  kell a történelmet, hanem érteni, és ha nem érti, akkor legalább éreznie  kell, mert egyébként nem tudja, mi az a közeg, amelynek a szolgálatára,  egy nemzeti közösség szolgálatára vállalkozott.
Most ha ezt az  amatőr történészkedésemet itt egy mondat erejéig kifejthetem, akkor azt  tudom mondani Önöknek, hogy én azt látom, én azt tapasztaltam, mint  ahogy a pára szokott lecsapódni a hideg üvegre, úgy az az élmény  csapódott le bennem az elmúlt húsz év során, hogy a legerősebb  pszichológiai tény és érzés a politikával kapcsolatban a magyar nemzeti  közösségben az, hogyha válság vagy baj van, akkor az elit, ha durvábban  fogalmazok, akkor elárulja, ha óvatosabban fogalmazok, talán itt  közelebb járok az igazsághoz, akkor pedig saját magát helyezi előtérbe,  és saját magát menti, és sohasem az országot. Legyen szó  birtokszerzésekről, legyen szó fegyverletételekről, legyen szó 56-os  forradalomról, Moszkvába menetelről – Szolnoknál visszajövetelről.  Szóval ez az elárulás, az elit magával törődik, magát menti, és hagyja,  hogy az történjen a néppel, amit éppen a Jóisten, a sors vagy a  balszerencse akar. Ez az érzés iszonyatosan erős a magyar társadalomban.  Szerintem a politika iránti bizalmatlanság is erre a történelmi  gyökérre vezethető vissza, amit a magunkfajta politikusok  ügyetlenkedései csak nap mint nap megerősítenek, de nem előidézői ennek,  mélyebb történelmi, vastagabb gyökérzetből származnak ezek az érzések.
Most,  ha egy olyan közösséggel állunk szemben, amelynek ez a meghatározó  pszichológiai eleme, akkor érdemes ennek a fényében megvizsgálni a  legutóbbi válságkezelő intézkedéseket. Mit kell gondolnia egy nagyon  egyszerű hétköznapi választópolgárnak – iskolázottnak sem kell lennie,  csak józan ésszel rendelkeznie –, amikor azt hallja, hogy pénzügyi  válság van, és azt látja, hogy mondjuk a törvények szerint, ha tudja,  bár mi próbáljuk elmondani, hogy tudhassa, az egyébként nagy  veszteségeket termelő állami vállalatok az igazgatótanácsaiban meg  felügyelőbizottságaiban a törvény szerint csak három embernek kell  ülnie, de ülnek ott többszörösen is, mint hárman. Azt látja, hogy ezek a  cégek, amelyek veszteségeket termelnek, óriási fizetéseket adnak az  állami kinevezésű vezetőknek. Nem tévedek, nem hallanak rosszul, évi  40-50 millió forintos jövedelem egyáltalán nem ritkaságszámba menő  ezeknél az óriás cégeknél. Miközben ez a helyzet az úgynevezett állami  szektorban, még a világbanki jelentést nem olvasták, ahol az is le van  írva, hogy a korrupció révén évente 200 milliárd forint folyik el a  magyar költségvetésből és a gazdaságból. Tehát, ha ezt látják maguk  előtt, és közben azt hallják, hogy a magyar kormány a válságkezelés  érdekében akkor most elveszi a nyugdíjat meg a bérből és fizetésből élők  jövedelmének egy részét, akkor mi más gerjedhetne föl bennünk, mint az a  történelmi reflex, ami ilyenkor újra életre kaphat, ha nem az, amiről  az előbb beszéltem. Hogy baj van, kétségkívül így van, az elit magát  menti, pedig az országot kellene. Ez egy súlyos vád természetesen a  mostani kormányzattal szemben, de sajnos ki kell mondanom: a mai elit,  különösen a mai kormányzati elit saját magát, a saját kormányzását,  napról-napra való túlélését menti. A saját hatalmát menti ahelyett, hogy  az országot mentené, ami egyébként a dolga és kutya kötelessége lenne.
Ha  ebből a perspektívából nézzük, mi vár ránk, kitől várható az, hogy egy  új kezdetet hirdet meg, hogy egy jelentős változást hajt végre  Magyarországon, akkor azt gondolom, hogy a jobboldalnak kellő bizalommal  kell magára tekintenie. Nemcsak a saját értékei miatt, azok sem  elhanyagolhatók, hanem a riválisaink állapota is indokolja ezt. Anélkül,  hogy azzal tölteném az időt, hogy szellemesen ostorozom őket, csak  annyit szeretnék mondani, hogy a baloldal nyilvánvalóan kifulladt. Ha  Önök nézik az írásaikat, elemzéseiket, politikai vagy társadalmi  vitairataikat, akkor a jobboldal gyalázatos ostorozásán kívül lényegében  már önálló gondolatokra, szellemi dimenziók megnyitására nem tűnik  képesnek ez a szerintem kiégett és a saját kormányzásába,  hatalomgyakorlásába belefáradt baloldal.
Szerencsétlen elegye jött  létre a baloldali kormányzásnak Magyarországon. Jól megvert ezzel  bennünket a Jóisten, ugyanis a szocialista kormányzati módszereknek is  meg a liberális kormányzati módszereknek – én mind a kettőről elég sokat  tudok, hiszen Európában is van dolgom, látok ilyen kormányzatokat,  vannak kétségkívüli érdemeik és erényeik azonban –, ahogy nálunk  ötvöződött a szocialista és a liberális politika, az nem az előnyök  összeadását, hanem a hátrányok összeadását jelentette. Ugyanis két nagy  hátránya van, külön-külön mindegyiknek egy-egy, közösen pedig kettő. És  nálunk ez a hátrány érvényesült.
Az előny pedig nincsen sehol,  pedig a szociális érzékenység, a társadalmi felemelkedés iránti  elkötelezettség, az alullévőknek felülre, vagy legalábbis középre  segítése, azért mind ott húzódik, mondjuk a szociális, vagy szocialista  politikai gondolkodás hátsó udvarában. Sajnos a magyar baloldalnak a  szocialista komponense azt a bajt hozta az ország fejére, az az ösztöne  erősödött fel, miszerint osztogatni külföldi hitelekből is szabad. Ez  vezetett egyébként a pénzügyi válság kirobbanásának közvetlen  magyarországi okához. Tehát osztogatni kell, az embereknek segítséget  kell nyújtani, pénzt kell adni. Idézhetnék választási  kampányszlogeneket: „több pénzt az embereknek, több pénzt az  önkormányzatoknak”, ha emlékszünk még erre. Akkor is, ha egyébként a  magyar gazdaság nem termeli meg ezt a jövedelmet, akkor is osztogatni  kell. Ilyenkor nincsen más: ezt csak hitelből lehet megtenni. A saját  lakosságunk hitelezési képessége korlátozott, viszont a külföld, ha jól  megy a világnak, szinte korlátlanul tud adni hiteleket. Ezzel élt a  magyar szocialista politika, és hitelből osztogatott.
A liberális  komponense a magyar baloldalnak pedig azt a hibát erőltette ránk, amely –  bár a liberális politikának is megvannak egyébként a maga értékei és  előnyei – a tekintélyelvű társadalmak levegőssé tétele kétségkívül ezek  közé tartozik. Persze ha nem fordul a liberalizmus önmaga paródiájába,  de ez egy másik előadás témája lehetne. Azonban Magyarországon csak azt  az irányzatot képviselte vagy testesítette meg, azt a kormányzati  politikát tudta kiizzadni magából, miszerint mindent piacosítani kell.  Ezt nem a szocialisták hozták a nyakunkba, ezt a liberálisok hozták a  magyar nép nyakába, miszerint az egészségügyet, az oktatást  liberalizálni kell, piacosítani. Ami meg nem modern, lásd vidék,  mezőgazdaság, hagyományos közösségek, azokat pedig, hát ha maguktól nem  alakulnak át, akkor felvilágosodással kell segíteni, hogy átalakuljanak,  ami persze a mi szempontunkból önmagunk felszámolását jelentené, de ezt  ők nem értik. Tehát hitelből is osztogatunk egyfelől, az államok  mindenhonnan kiszorítjuk, a közjót, a közérdeket megkérdőjelezzük, és  helyette behozzuk a profitelvű működést az oktatásban, az  egészségügyben, a szociális ellátásban, mindenhova.
Ez a kettő  ötvöződött Magyarországon, és állt elő az a helyzet, hogy a baloldal  kormányzása az országot oda juttatta, ahova. Azért mondom én, hogy ez a  gondolkodásmód, ez az elegy, amely így kapcsolódott össze, másképp is  lehetett volna, de így kapcsolódott össze történetileg, ez szerintem új  eszméket, megújuláshoz szükséges programokat magából kiizzadni nem tud. A  kérdés csak az, mit tud a jobboldal? Szintén nehéz elkerülni azt az  élményt, ha az ember járja az országot, miszerint – persze úgy gondolom,  hogy inkább a szívükre hallgatva, mint az eszükre, egyre többen látják  úgy, egyfelől a kétségbeesés is magyarázhatja mindezt, hogy itt most a  jobboldalnak kell következnie. Tehát itt változásnak kell lennie. Na mi  lesz, hogyha a jobboldal fog kormányozni? Az a kérdés, hogy na mit fog  csinálni, na mit jelent az, mit hoz magával, képes-e arra, amire  vállalkozni akar, egyáltalán mire akar vállalkozni – ezek a kérdések  azért nagyon erősen megfogalmazódnak. Nemcsak értelmiségi körökben –  erről külön szeretnék majd beszélni –, hanem mondjuk úgy, hogy a  választópolgárok világában is.
Én a jobboldal esélyeit ma  biztatónak látom. Nem tartozom azok közé, akik engedve a vágyaiknak  kétharmados többségről nemcsak elmélkednek, mert azt szabad, hanem még  írnak is, szerintem hamis illúzióba ringatva ezzel a polgári, nemzeti és  keresztény tábort. Ha valaki ismeri az elmúlt négy év választási  adatait, akkor aligha követ el ilyen hibát. De az esélyeket én, ha nem  is ilyen mértékűnek, de jelentősnek ítélem, és fontosnak tartom, hogy a  Nyugat egy olyan közép-európai értelmezést kezd kialakítani, amely a  jobboldalt talán, ezt sem mondom biztosra, csak talánra, nem tekinti  többé igazi veszélynek. Ennek a jobboldalnak volt egy nagy keresztje az  elmúlt húsz esztendőben. Ugye, miután összeomlott a kommunista  világrend, és így a kommunizmus mint megtestesült ellenfél és gonosz  letűnt a színről, a nyugati politikai gondolkodás föltette a kérdést,  hogy akkor milyen új veszélyek jönnek majd Közép-Európából, és bennünket  talált meg. Ahelyett, hogy a kommunista hatalmi struktúra rejtett  formában való továbbélését nevezte volna meg, mint a legfontosabb  veszedelmet, kitalálta, hogy majd az ötven évvel ezelőtti, II.  világháborút megelőző vagy az azalatti állapotokban megfigyelt  közép-európai veszedelmekkel kell szembenézni. Jó, persze a jugoszláviai  vagy Balkán-háborús válság ezt a reflexet erősítette. Mentség persze  mindig van a butaságra vagy a szamárságra, de ettől a szamárság persze  még szamárság marad.
A jobboldalt állandóan úgy tekintették, mint  az esetleg újjáéledő antiszemitizmus, nacionalizmus, xenofóbia  lehetséges képviselőit. A balosokkal szemben meg megbocsátóak voltak,  mert úgy voltak vele, hogy sok disznóságot követtek el, mégiscsak a  világ legsötétebb diktatúráját építették fel nemcsak Oroszországban,  hanem világméretekben is. Biztosan meg akarnak javulni, ha túl akarják  élni hatalmi pozícióban az előttünk álló időszakot, könnyebb lesz velük  szót érteni az egyébként kiismerhetetlen, mindenfajta veszedelmeket  hordozó, nemzeti érzelmű, jobboldali, nem nagyon ismert alakokat. Ezek  volnánk mi meg az MDF meg a hagyományos konzervatív nemzeti-keresztény  tábor.
Ez a helyzet azonban Oroszország fölemelkedésével szerintem  megváltozott. Tehát világossá vált, hogy a vér nem lesz vízzé. Ez talán  egy kicsit erős kijelentés, de a politika nem változik meg olyan  könnyen, mint szokás azt gondolni. Ha megnézik, hogyan reagáltak a  közép-európai országok a grúziai válságra, akkor azt fogják tapasztalni,  hogy az ukrán államfő, a lengyel államfő, a lettek, a litvánok, szóval  mindenki, aki élt és mozgott, kezét-lábát törte, hogy minél  erőteljesebben fejezze ki közösen a szolidaritását a grúzokkal. Az  államelnökök közösen elmentek a grúz fővárosba, és ott demonstráltak.  Ehhez képest Magyarország egy nyilvánvalóan, különösen ezzel a mércével  mérve óvatos és inkább oroszbarát politikát folytatott. Tehát a Nyugat  számára világos és felemelkedő Oroszország esetén a korábban már  eltűntnek gondolt struktúrát, amelyek valójában csak hibernáltak, azok  fölélednek, és Közép-Európában oroszbarát kormányzás is létrejöhet. Na,  ez nem az a vád, amivel bennünket lehet illetni. Ez a helyzet, ez az új  helyzet és az új értelmezés szerintem más megvilágításba helyez  bennünket. Én nem mondom, hogy a választásokat a nyugatiak döntik el.  Szépen is néznénk ki; megette a fene akkor az egészet, ha szabad  erőteljesebben fogalmaznom, de azért mégsem közömbös a számunkra, hogy  az a kultúrkör, ahova magunkat soroljuk, ahol egyébként úgy gondoljuk,  hogy az eszmetársaink vannak, meg a politikai testvérpártjaink vannak  meg a hasonló kultúrnemzetek, hogyan tekintenek a magyar jobboldal  törekvéseire. Szerintem itt van egy lehetőség, nem mondom, hogy magától  bekövetkező pozitív fordulat, de van egy lehetőség, amit érdemes a  magyar jobboldalnak kihasználnia.
Tisztelt Hölgyeim és Uraim!
Ráadásul  a jobboldallal kapcsolatos reményeinket növelheti az a körülmény is,  hogyha nézik a mi politikai mozgalmainkat, a politikai szereplőket, és  nemcsak parlamenti pártnak tételezik őket, akkor látható, hogy a 2002-es  polgári körök létrehozása óta megindult mozgás, erjedés, gyarapodás,  erősödés olyan széles közösséggé tette a polgári-nemzeti tábort, amely  közép-európai méretekkel mérve is párját ritkítja. Hogy ez mikor elég a  győzelemhez, meg mikor nem, természetesen egy bonyolult kérdés, de  kétségkívül mint politikai mozgalom és közösség, a nagy méretből  szükségképpen következő, időnként meglazuló eresztékek mellett is mégis,  a legnagyobb egységesnek tekinthető politikai közösség Közép-Európában  ma a magyar polgári nemzeti és keresztény tábor, és ennek óriási  jelentősége van egy választás idején.
Tisztelt Hölgyeim és Uraim!
Ráadásul  a választók igényei is a változás felé fordulnak, és én azt hiszem, bár  ne becsüljük alá a saját tehetségünket, amellyel az esélyeinket szoktuk  elrontani, de úgy gondolom, hogy a változást mégiscsak könnyebben és  hihetőbben, megbízhatóbban, hitelesebben képviselheti egy olyan  politikai erő, amely éppen szemben áll a mostani kormányzással, mint az,  amelyik éppen gyakorolja.
No tehát, tisztelt Hölgyeim és Uraim! 
Azt  szeretném csak mondani Önöknek, hogy ha a jobboldal megfogalmazza a  céljait, és világosan teszi ezt, akkor az esélyei jók. De mik is ezek a  célok? Ugye hosszú távú célok is vannak, középtávú célok is vannak, és  rövid távú célok is vannak. Én a hosszú távú célokról csak annyit  szeretnék most mondani, hogy nyilvánvalóan azt szeretnénk, hogyha a  Magyarországon jobboldalinak mondott értékek, a nemzeti, keresztény,  erkölcsi értékek megerősödnének Magyarországon; átjárnák a társadalmat,  és több hívet tudnának a maguk számára toborozni, mint ahogyan azt eddig  tették. Nem hiszek az eszmék állami képviselettel megerősített toborzó  erejében, de azt hiszem, hogyha van egy bizonyos jól felismerhető eszmék  nevében gyakorolt sikeres kormányzás, az nemcsak a kormányzó pártokat,  hanem magukat az eszméket is megfontolandóvá, elfogadhatóbbá,  megérthetőbbé és befogadhatóbbá is teszik az emberek számára. Még azok  számára is, akik ma még idegenkednek az értékek ilyen formában történő  megfogalmazásától.
Szóval azt gondolom, hogy nekünk egy öntudatos,  egységes és büszke közösséget kell létrehoznunk a saját politikai  közösségünkből, amelynek az értékeit, úgymint egység, öntudatosság és  büszkeség át kell adnunk az ország többi része számára is. Hosszabb  távon azt gondolom, hogy ez a jobboldal legfontosabb politikai célja.  Középtávon én most kevesebbet szeretnék beszélni, mert a következő egy  évben fogunk még erről elég sokat hallani. Az pedig annak a vágynak a  megfogalmazása, amelyet talán Önök túlzónak is gondolhatnak, hogy a  magyar nemzetet újra Európa legműveltebb és legkultúráltabb nemzetévé  kell tenni, ami kormányzati nyelven azt jelenti, hogy a kultúrát mint  olyat stratégiai ágazattá kell nyilvánítani, és aköré kell szervezni az  egyéb kormányzati munkákat. Én tudom, hogy négy év alatt erről szó sem  lehet, mármint hogy négy év alatt az országunk a mai állapotából Európa  legműveltebb és legképzettebb nemzetévé váljon, de én nem adnám ezt  alább. Nem hiszem, hogy a franciák, amikor kitűzik a saját céljaikat, ne  azt tűznék ki, hogy a francia legyen a legcivilizáltabb és  legkultúráltabb nemzet, a legképzettebb, a modern világgazdaságban  leginkább beilleszkedni tudó felkészültséggel rendelkező népesség. És a  németek, akik nem mondják – különböző történeti okokból –, mert nem  mondhatják, ugyanezt gondolják természetesen, és ne legyen illúziónk  arról, amit a románok meg a szlovákok gondolnak sem. Világos, hogy négy  év alatt ez nem válhat valósággá, de azt gondolom, hogy Magyarországnak  igenis a kultúrát kell stratégiai ágazattá nyilvánítania annak  érdekében, hogy versenyképes maradjon Közép-Európában, mert mi másban  leszünk versenyképesek, talán a mezőgazdaság néhány területét  leszámítva, ha nem a kultúrában meg a műveltségben meg az oktatásban?  Ehhez értünk a legjobban. Mégha időnként talán túl is becsüljük ennek a  történelmi hátterét meg a saját képességeinket.
Ami pedig a rövid  távú célokat illeti, ott pedig a kormányzati lehetőség megragadása, amit  bátran be kell vallanunk. Azt gondoljuk, mint mondottam, hogy a  válságkezelés mostani formája nagyon komoly veszélyeket jelent  Magyarország számára, és hiszünk abban, hogy egy másik kormányzati  politikára van szükség, amely kisebb kockázatokkal nagyobb sikereket  képes elérni, mint a jelenlegi. Tehát a jobboldalnak bátran be kell  vallani, hogy arra készül, hogy kormányozza ezt az országot, mert azt  hiszi magáról, hogy ezt jobb hatásfokkal, magasabb hatásfokkal, jobb  minőségben képes megtenni, mint a hatalmat most gyakorlók. Erre vannak  történelmi érvei, hiszen volt polgári kormánya Magyarországnak, és az  ország akkor szemmel láthatóan jobb állapotban volt. Vannak persze  programatikus részei, hiszen nap mint nap különböző, a politikai  küzdelem különböző színterein megpróbáljuk bemutatni ezeket a  programokat. Természetesen itt van egy-két probléma, amellyel szembe  kell néznünk.
Még erre talán néhány percet kérek az Elnök Úrtól,  mert a jobboldali értelmiség világában ezek a kérdések nap mint nap  felszínre törnek. Szerintem Margaret Thatchernek kétségkívül igaza volt,  amikor azt mondta, hogy ahhoz, hogy az ember megnyerje a választást,  ahhoz az érvek vitáját is meg kell nyernie. De ebből nem következik az,  hogy túl kellene becsülnünk ennek a kétségkívül igaz állításnak a  hatásfokát. Tehát való igaz, hogy egy közösség nem tud úgy megnyerni egy  választást, hogy nem nyerte meg a különböző szakmai csaták vitáit, de  ez nem azért van, tudják, mert akkor a nép majd azt látja, hogy jól vagy  nem jól fogalmazták meg a programjukat, hogy a másik jobb, hanem azért,  mert elveszti az önbizalmát. Tehát a szakmai vitákat azért kell  megnyerni, hogy a politikai közösségnek az önbizalma és akcióképessége  fönnmaradjon. Nem akarok senkit elkeseríteni, de a politikai döntéseknél  az emberek észjárása jelentősen különbözik attól, amit egyébként  szeretnénk föltételezni, vagy aminek szeretnénk az látni, amit  föltételezünk, illetve amilyennek azt látni szoktuk.
Nemrégen  csináltunk egy kis felmérést, ami arról szólt, hogy mit gondolnak az  emberek a nyugdíjak reálértéken való befagyasztásáról. Ezt nyolcvan  százalék elvetette. Amikor azt kérdeztük meg, mit szólnak egy olyan  politikához, amely a nyugdíjak reálértékét meg fogja őrizni, akkor  nyolcvan százalék helyeselte. Ez a két állítás ugyanaz. Tehát a szakmai  érvek befogadására való képesség általában, az erre való nyitottság, az,  hogy a politikai döntésekhez mennyire szükséges a szakmai érveket  átlátnia a választópolgároknak, egy bonyolultabb összefüggés, mint ahogy  egyébként ezt kétségkívül jó szándéktól vezettetve az értelmiség meg a  szakértők gondolni szokták. Ez nem azt jelenti, még egyszer mondom, hogy  csupán üres kommunikációs buborékokkal is hadba lehet menni. Mert ha az  ember látja, hogy a fegyverzete könnyűlovassági, az ellenfelé meg  nehézlovassági, akkor az önbizalma hamar elpárolog, és még akkor sem  tudja megnyerni az ütközetet, ha számszerű fölényben van.
Tehát az  értelmiség vitáinak, a szakmai vitáknak igenis van jelentősége az előbb  elmondott szempont miatt, de ez nem azonos, ezeknek a vitáknak a  megnyerése még nem azonos a választás megnyerésével. Mert igaz, hogy  szakmai viták megnyerése nélkül nem lehet megnyeri a választást, de az  is igaz, hogy a szakmai vita megnyerése önmagában nem jelent választási  győzelmet. Ahhoz más is kell. És itt a szív és az ész problémájához  érkeztünk, és itt van egy csapda, amit el kellene kerülnünk. A szív meg  az ész hangján egyszerre kell beszélni, mint ahogy az emberi létezés is  ennek a kettőnek időnként változó mintájából adódik. Tehát nekünk tudni  kell beszélni az érzelmek, a vágyak, a jövőképek, a történelmi  igazságok, az emberiesség hangján ugyanúgy, mint a racionalitás hangján  is. Meg kell találni a kettő között az egyensúlyt.
És itt van egy  csapda. A csapda pedig az, hogy minden értelmiségi hajlamos arra, hogy  az érzelmek nyelvén fogalmazó politikát alacsonyabb rendűnek minősítse,  mint a racionális érveken nyugvó politikát. A szívvel folytatott  párbeszédet alacsonyabb értékűnek tekinti, mint az agyak egymás közötti  párbeszédét. Sőt, időnként még abba a csapdába is belesüllyed, hogy még a  saját táborán belül is a szívek beszélgetését populizmusnak minősíti,  amit a baloldal szívesen aggat ránk, mert ott kicsit egysíkúbbnak tűnik  az érintkezés – ha szabad így fogalmaznom – a politikai hívek és a  politikai vezetők között anélkül, hogy meg szeretném, vagy meg akarnám  őket bántani, de az egy más kulturális hátországú közösség, mint a  mienk.
Tehát én szeretném az Önök figyelmét fölhívni arra, hogy  fogadják el azt a tényt, hogy a politikának önálló szakmaként saját  törvényszerűségei is vannak. Úgy, mint ahogy a kémiának, a gazdaságnak  vagy a gazdaságtudománynak vagy éppen a történelemnek. És az igaz, hogy  nem mindenki érzi magát történésznek vagy biológusnak, ellenben mindenki  potenciális politikusnak és miniszterelnöknek érzi magát. Ez úgy van,  mint a futballal. Senkit sem tudunk lebeszélni arról, hogy a legjobb  szövetségi kapitány kétségkívül ő lenne, legalábbis ami a férfiemberek  körét illeti. Mégis azt mondom, hogy azért mi tartozunk annyival a saját  politikai táborunknak, hogy nem minősítjük vissza a bennünket összekötő  kötelékek közül az egyik legfontosabbat: az érzelmek, a történelmi  tudat, az értékek egymással összekapcsoló pántjait, eresztékjét. Ez  nekünk versenyelőnyünk. Nem véletlen, hogy az ellenfél rendszeresen  éppen ezeket a pántokat próbálja – racionális érvekkel egyébként –, az  egész vitát a racionalitás mezőjére terelve felszeletelni vagy  szétvágni, hogy aztán mint a rossz hordó, a dongák szétdőljenek. És hogy  Csurka Pista bátyámat idézzem: szétdőljön a népi tábor. Ugyanis egy  politikai tábor szét tud dőlni, ha nincsenek meg ezek az összetartó  kapcsok, és egy drámaírónak ehhez nagyon pontos dramatikai érzéke van,  mint ahogy ezt tudjuk, függetlenül attól, hogy mennyiben osztozunk az ő  nézeteiben.
Tehát összefoglalva, Elnök Úr, szerintem három dolgot  kell tennie most az ellenzéknek. Az egyik, hogy tartani kell a lelket  az emberekben. Most nem beszélek konjunktúraindexekről meg mindenfajta  vizsgálatokról, de higgyék el, a jövőt illetően ennyire pesszimista a  magyar ember, mint manapság, nagyon régen volt már. Tehát ha nem tartjuk  életben azt a reményt, hogy lesz ez jobb 

        