Megalakult a Terrorelhárítási Központ
2010.09.1.

            Beszéd a Terrorelhárítási Központ alakuló állománygyűlésén, Budapesten.
        

Tisztelt Hölgyeim és Uraim! Tisztelettel köszöntöm Önöket.
May I welcome warmly our guests, our foreign guests from the embassies and from the European Union. It’s a great privilege to see you here which is important for us.
Tisztelt Hölgyeim és Uraim!
Az utóbbi hetekben egyre több olyan rendezvényen vehetek részt, amilyen korábban sohasem volt hazánkban. Ez a mai rendezvény is ilyen. Magyarország jövője szempontjából fontos, és nyugodtan mondhatnom, hogy nagy jelentőségű ez a mai ünnepélyes esemény, hiszen Magyarországon első ízben alakul önálló terrorelhárítási központ.
Hazánk ezzel újabb nagy lépést tesz abba az irányba, hogy erős, modern ország legyen. Olyan, amely képes megvédeni polgárait és érvényesíteni az érdekeinket a mai, szélsebesen változó világban. Úgy vélem, hogy néhány nap híján kilenc esztendővel a világunkat alapjaiban megváltoztató New York-i terrortámadás után nyugodtan kimondhatjuk, hogy a világban globális és korszakos átrendeződés zajlik hatalmi, politikai, gazdasági és katonai értelemben egyaránt. Az újonnan formálódó világrendben alapvetően megváltoznak a biztonság, a nemzetbiztonság feltételei is. A kétpólusú világrendszer felbomlása után a nemzetbiztonságot érintő kihívások terén Amerikában, Európában és a fejlett világ más részein is a biztonság kérdésének hagyományos katonai szempontjait új szempontok egészítik ki.
Az új biztonsági kihívások között első helyen ma a terrorizmus szerepel, amely a XX. század hatvanas éveiben kezdett szervezett formában megjelenni a nyugati civilizációban, a század végére pedig globális fenyegetéssé nőtt. Ma már multinacionális terrorszervezetekkel, és a földrajzilag távolabbi pontokon működő csoportok együttműködésével is számolnunk kell. A mai világban a háborúkat már gyakran terrorista eszközökkel vívják. Mindez azt jelenti, hogy egy modern ország a XXI. század elején nem fordíthat hátat ennek a kihívásnak. Józan ésszel szembe kell nézni az új veszéllyel, és fel kell készülni arra, hogy képesek legyünk polgárainkat korszerű módon megvédeni ezektől az újfajta fenyegetésektől is. Ahogy egy korszerű, egy modern autó ma már nem képzelhető el a legkorszerűbb biztonsági felszerelések, légzsák vagy ABS-rendszer nélkül, ugyanúgy egy fejlett és erős országhoz ma már elengedhetetlen a jól szervezett, jól felszerelt és kiválóan kiképzett emberekből álló terrorelhárítási központ. Mától Magyarország e tekintetben is modern országnak számít.
Tisztelt Hölgyeim és Uraim!
Önök, akik az első magyar terrorelhárítási központ alakulatához tartoznak, egytől egyig kiváló, különleges képességű és tapasztalt szakemberek. Legyenek büszkék arra, hogy Önök mostantól Magyarország és a magyar emberek biztonságának kiemelt felelősséget viselő egyenruhásai és védelmezői. Én bízom az Önök képességeiben, bízom fölkészültségükben és a hazafiságukban is. Tudom, hogy ezt a nehéz és veszélyes küldetést Önök hivatásuknak tekintik, tudom, hogy Önök akár az életük árán is készek megvédeni az országot és annak polgárait. Azt akarom, hogy tudják, a hazájuk és a kormányuk ezért felnéz Önökre, és mindent meg fogunk tenni azért, hogy a munkájukat a lehető legjobb feltételek között sikeresen végezhessék.
Kívánom, hogy hivatásukat mindenkor hittel és jó erőben teljesítsék a magyar emberek és az egész európai civilizáció szolgálatában.
Tisztelettel köszönöm figyelmüket!


orbanviktor.hu
