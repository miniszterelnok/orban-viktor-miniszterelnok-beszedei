Az irigység politikája
2007.11.4.

            Orbán Viktor beszéde a Kiút a szociális válságból című konferencián.
        


Jó napot kívánok, tisztelt Hölgyeim és Uraim! Engedjék meg, hogy megköszönjem mindannyiuknak, hogy ilyen kedvesen fogadtak, Ildikónak pedig megköszönjem, alelnök asszonyunknak megköszönjem, hogy megszervezte ezt a mai találkozót, és én is itt lehetek ezen. Ahogy végig nézek a termen, látom, hogy a hölgyek vannak elsöprő többségben, ami azt jelenti, hogy otthon érzem magam, és jó esélyekkel vágok bele, hogy végig is mondhatom, amit szeretnék elmondani, ami azért nem mindig adatik meg az embernek. A többség aránya lényeges kérdés.
Nos, mielőtt mondandóm lényegére térnék, ha megengedik, az előttem szólók szinte kivétel nélkül, ki hosszabban, ki rövidebben utalt egy olyan körülményre, tényre, eseményre, amelyet magam is szeretnék kommentálni. Szinte minden hozzászóló, előadó beszélt arról, hogyan volt az 1998 és 2002 között, hogyan volt éppen 2002-ben, és sorolhatnám tovább. Én azt javaslom, hogy ezt most már lassan abbahagyhatjuk, tehát úgy látom, hogy ez nem volt mindig így, hosszú évekig nem volt így, de most már úgy áll a helyzet, hogy Magyarországon nincs egyetlen gondolkodni képes és közügyekkel foglalkozó ember sem, aki ne látná világosan, hogy semmi értelme összevetni azt, ami 1998 és 2002 között, illetve 2002-től napjainkig történt.
Tekintettel arra, hogy az lelkében, hangulatában, esélyeiben, működésében egészen más ország volt, mint amilyen a mostani. Az egy jó állapotban lévő, emelkedő és bizakodó ország volt, amely megbecsülte az embereket. Különösen megbecsülte azokat, akik hozzá tudtak tenni az ország közös teljesítményéhez, de azokat is megbecsülte, akik valamilyen módon erre nem voltak képesek, mert minden egyes magyar embert tisztelt. Egy egészen más korszak, egy más hangulat, egy más világ volt az.
Talán egyetlen szempontból azért érdemes nem az ország közvéleményét emlékeztetni erre, mert mint mondottam, talán ezen már a magyar választópolgárok túl vannak, hanem saját magunk számára. Tehát magunkat emlékeztetni, és a magunk számára egy okból felidézni azokat az éveket. Ugyanis a kicsinyhitűség meg a fásultság nemcsak az ország közélete iránt kevésbé érdeklődő polgárainak körében, de időnként a mi sorainkban is el szokott hatalmasodni, és ez helyes is, mert mi nem élcsapat vagyunk, olyanok vagyunk, mint amilyen az ország többi része, ugyanazokban a hibákban, és reményeim szerint erényeiben is osztozunk, az arány talán egy kicsit kedvezőbb a mi esetünkben, de ez a lényegen nem változtat.
Tehát azt szeretném csak mondani Önöknek, hogy négyéves kormányzás után, ráadásul utólag, azt nem mondom, hogy a történelem, hanem a közvélemény által utólag már talán méltóképpen értékelt, talán túl is értékelt négyéves kormányzás után egy politikai erőnek rendszeresen azzal szórakoztatnia magát, hogy olyan kérdéseket szegez a saját mellének, hogy vajon tudná-e, hogy mit kellene csinálni, hogyha egyébként ő kormányozna. Vajon van-e programja, vajon van-e elgondolása? Nos, hát ne haragudjanak, de azt gondolom, hogy ez az önmarcangolásnak egy kifejezetten előnytelen formája, mert nem többletteljesítményre sarkall, hanem elveszi az ember életkedvét, és kedvetlen, rossz hangulatot okoz a saját sorainkban is.
A mi helyes kérdésünk nem az, hogy tudjuk-e, hogy mit kellene tenni. A mi kérdésünk helyesen úgy hangzik, hogy újra meg tudnánk-e tenni, és erre a válaszom az, hogyha egyszer megtudtuk, ráadásul akkor még zöldfülűként, kellő tapasztalatok hiányában, egy olyan társadalmi támogatottsággal, amelynek a mérete sokkal kisebb volt, mint a mostani, ha akkor képesek voltunk rá, akkor miért ne lennénk képesek újra megcselekedni azt, amit megkövetel a kor, a haza meg a becsület. Csak ezért érdemes felidézni az akkori időket.
Nos, tisztelt Hölgyeim és Uraim! Szociális válság. Én szerencsés dolognak tartom, hogy egy ilyen komoly kérdéssel országos konferencia keretében először a hölgyek foglalkoznak. Ennek megvan a magyar hagyománya, amikor az ország nagy bajban van, és valami újszerű gondolatra volna szükség, akkor a jó tollú szerzők is, a régi időkben – amikor még mindenki olvasott, aki pedig nem olvasott, az meg írt – a hölgyekhez fordult. Ne felejtsük el, ha felütik Önök a szerintem a modern társadalomtörténet szempontjából kulcspillanatnak minősíthető „Hitel” című könyvet, amit Széchenyi vetett papírra, és megnézik az ajánlást, akkor abban azt fogják találni cirkadalmasan, mert ő értett a hölgyek lelkéhez, de lényegét illetően, úgy hangzik, hogy „honunk szebb lelkű asszonyainak”. Ez a Hitel ajánlása, tisztelt Hölgyeim és Uraim. Vagyis, ha arról beszélünk, hogy itt egy új társadalmi jelenség a szociális válság, amellyel ideje végre komolyan foglalkoznunk, akkor kik előtt és kikkel beszélhetnénk erről elsőrendűen komolyan, ha nem éppen a hölgyekkel.
Márpedig Tisztelt Hölgyeim és Uraim nem egyszerűen azért jöttünk össze, hogy egy politikai és szakmai konferencián vegyünk részt, amelyből lássuk be azért, időközönként van kínálat Budapesten, hanem azért jöttünk össze, gondolom én, én legalábbis azért fogadtam örömmel a meghívást, mert mindannyian érezzük azt, hogy egy korszak lezárult, valahogy egy korszak véget ért, és egy új korszak határán állunk. Amikor, nem tudom, Önök így vannak-e vele, de amikor én szoktam azon gondolkodni, mi is az ország meg az ország polgárai előtt álló időszak legfontosabb kérdése, legfontosabb néhány kérdése, azok közül melyik kívánkozik az élre, és mit tudunk mi tenni annak érdekében, hogy ezekre a kérdésekre jó válaszokat találjunk.
Noha az ember így gondolkodik, egyszer csak rájön arra, hogy valójában nem a következő kérdést keresi, hanem egy merőben új minőségű kérdéssel találja magát szemben. Tehát mindaz, amiről eddig gondolkodtunk, mögöttünk van, más minőségű, és egy korszak, amely előttünk áll, láthatóan éles vonallal választható el mindattól, ami eddig történt. Az ember nehezen önti szavakba, de megérzi. Én úgy érzem, hogy nem állok ezzel egyedül. Magyarországon. Nagyon sokan érzik, hogy egy korszak lezárult, és egy új korszak határán állunk. Azt is mondhatnám, hogy a korszak, amely lezárult, egy illúzió végét is jelenti. Nem is feltétlenül a mi fejünkben, hanem inkább azoknak a választópolgároknak a fejében, akik 2002 óta rendre eldöntik a parlamenti választásokat.
Egy illúzió korszakának a végére érkeztünk, amelyet úgy összegezhetünk, hogy Magyarországon a szegény, nehéz helyzetben lévő kisemberek bérből és fizetésből élnek, azt gondolhatták, hogy a bajukra orvosságot elsősorban a szociálisan érzékeny baloldaltól remélhetnek. Hosszú ideig, már-már tényalapok nélkül is kitartottak emellett az illúzió mellett Magyarország polgárai vagy közülük legalábbis sokan, és úgy érzem, most jött el a pillanat, amikor lényegében a munkásmozgalmi elkötelezettségen túl már, mert ilyen mindig van, ilyen az élet. Az emberi élet Magyarországon nem 1990-ben kezdődött, és ezt jó tudomásul vennünk. Tehát a munkásmozgalmi elkötelezettségen túl ma már a Kádár-korszakban kis embernek mondott, ma bérből és fizetésből élő, segítségre szoruló emberek belátták, hogy a baloldal elveszítette a szociális érzékenységét, a baloldal valójában a milliárdosok könyörtelen pártja. Ezért tőlük nem várhat segítséget.
Ez a korszakhatár, amelyen most állunk, és ezzel az új helyzettel nekünk, akik itt ülünk ebben a teremben, akik gondolkodunk Magyarország jövőjéről, nos, ezzel a helyzettel kell nekünk valamit kezdeni. Ez azért is a mi vállunkat nyomasztó felelősség, mert miközben a baloldal, ezen új baloldal igazi természete nyilvánvalóvá vált, ugyanezzel egy időben az is bebizonyosodott, hogy ez a baloldal kormányozni sem képes. Tehát most nem csak arról van szó, hogy jót tesz vagy rosszat, hanem hogy amit tenni akar, azt sem képes egy modern, XXI. századi kormányzati logikában végrehajtani, vagyis egész egyszerűen, ahogy Navracsics Tibor mondaná, ha itt lenne: „nem tudnak kormányozni, nem kormányképes”. Ezzel szemben itt van a múltban, a múlt tehertételei során megerősödött, harcra és tettre kész polgári, mondjuk úgy, hogy jobboldal, amely bizonyította, hogy kormányképes, és kész arra, hogy az ilyen irányú felelősséget a jövőben is vállalja. Tehát nekünk kell foglalkoznunk ezzel a kérdéssel.
Ha úgy tetszik, a szociális válságra adandó első számú válasz, amely erkölcsi megalapozottságú kell, hogy legyen, és a politika világából érkezik, az az, hogy a jobboldal szociális érzékeny jobboldali kormányzást kell, hogy megvalósítson. A jobboldalnak szociális jobboldalnak kell lennie a közeljövőben. Nem elégedhet meg azzal, hogy a hagyományos történelmi középosztályt, nem elégedhet meg azzal, hogy a rendszerváltás során létrejött független egzisztenciákból kialakult új középosztályt képviseli, hanem személyes, erkölcsi, politikai felelőssége is van azok iránt az emberek iránt, sőt sokan vannak, akik eddig a baloldaltól várták a szociális válság enyhítését. A jobboldalnak, az ő pártjuknak, az ő érdekeiket képviselő politikai erőnek is kell lennie. Ez nem kis feladat lelkileg sem, erkölcsileg sem, és intellektuálisan sem
Tisztelt Hölgyeim és Uraim! Azt gondolom, hogy azért jöttünk össze, azért vagyunk ma így együtt, hogy megérezzük és megértsük ezt a feladatot. Felkészüljünk, vagy legalábbis megtegyük a felkészülésre az első néhány lépést. Hogyan is leszünk mi itt mindannyian így együtt arra képesek, hogy ne csak a független egzisztenciákból álló, versenyképes középosztályt, ne csak a fiatalokat, ne csak a tisztességben megőszült időseket, hanem a ma aktív korban lévő, és egyébként szociális válságban vergődő családok polgárait, tagjait is megsegítsük, az ő érdekeiknek megfelelő kormányprogramot is kidolgozzunk, és eszerint is járjunk majd el.
Nos, az első probléma, tisztelt Hölgyeim és Uraim, természetesen az, hogy a szociális válság, ha nem tagoljuk a gondolatunkat, akkor ilyen rossz közérzetté válik. Itt figyeltem az előadókat, mindenki hozott számos társadalmi példát, és valóban úgy van ez, hogy miután a válságjelek elszaporodtak Magyarországon, sok függ a személyiségtől, amikor kiválogatja, és csokorba gyűjti azokat a jelenségeket, amelyeket leginkább orvosolandóknak érez. Itt a szubjektumnak szerepe van – egy politikai párt is az. Tehát fontos, hogy egy szervezet, amikor a bajjal szembesül, amikor a bajok sokasságával szembesül, akkor mely bajokat emeli ki és nevezi meg kulcsproblémáknak, és próbál rájuk választ adni.
A Fidesz ezt a munkát természetesen folyamatosan végzi, hiszen a parlament arra való, hogy az ország számára a legfontosabb kérdésekben megszólaljunk, de kétségkívül szükség van még arra, hogy a következő időszakban rangsorba állítsuk az orvosolandóság szempontjából, a sürgősség szempontjából sorba állítsuk a jelenségeket. Én ma hat dolgot szeretnék a jelenségek szintjén megragadni és leírni.
Számokat fogok persze mondani, ami rendkívül unalmas első látásra, de emlékszem egyszer, talán éppen Brüsszel felé repültem, és a kapitány megengedte, hogy bemenjek szabálytalanul a pilótafülkébe – amit persze kellő időben elhagytam, hogy a szabály világa helyreálljon –, láttam, hogy időnként a kijelzőkön mindenfajta számok szoktak villogni, és kiderült számomra, hogy a bajt, a műszaki zavart egész egyszerűen kódszámok jelzik egy repülőgépen. Tehát amikor felvillan egy szám, akkor a pilóta pontosan tudja, hogy az azt jelenti, hogy elfogyott az üzemanyag, vagy ilyen és olyan, amolyan problémák léptek fel, de nem kell hosszan kifejteni semmit. Felvillan egy szám, és a számból azonnal tudja az ember, hogy mi az, egy hibakód alapján tudja, hogy mi a baj. Most ilyen számok vannak a mai magyar társadalomban, és én ezekből néhányat felvillantok, ha megengedik, csak röviden.
Az első ilyen villogó szám az a 40-es. Negyven százalékkal nőtt a regisztrált munkanélküliek száma 2002 májusa óta. Második szám hárommillió. Hárommillió ember, köztük 850 ezer gyermek él Magyarországon ma a létminimum alatt. A harmadik villogó szám 60, és a helyes kódfejtésnél azt mondja, hogy a háztartási energia ára 60 százalékkal emelkedett, vagyis a megélhetés költségei ennyivel növekedtek. Ami azt jelzi, hogy a kormányművel baj van, az állam gyenge vagy tehetetlen. Mert ahelyett, hogy megvédené az embereket, és kordába tartaná, korlátok közé szorítaná a megélhetés költségeit, valójában az ezt szolgáltató nagyvállalatok luxusprofitjának a szolgálatába szerződött. A negyedik villogó szám 40,5-et mutat, az azt jelenti, hogy a magyar lakosság egészségügyi kiadásai az elmúlt három évben, csak a közvetlen egészségügyi kiadásai negyven és fél százalékkal emelkedtek. A legpirosabb, vagy leginkább riadó hangulatú szám számomra az a 60.000. Erről egy kicsit hosszabban is szeretnék beszélni. A tandíj hírére 60.000-rel, 33 százalékkal esett vissza a felsőoktatásba jelentkezők száma. A tandíj hírére egyharmaddal visszaesett azok száma, akik jelentkeztek a felsőoktatásba. Folytatom a gondolatot ott, ahol Tarlós István abbahagyta.
Mindeközben a kormány úgy tesz, minthogyha egyébként a magyar állam szívességet tenne a fiataloknak, hogy hagyja őket tanulni, urambocsá, taníttatja őket. Mintha nem arról volna szó, hogy egy közösség számára létkérdés, hogy a leginkább tanulni képesek, tanulni akarók, tehetségesek a magasabb rendű tudás elérésére a Jóisten adománya folytán alkalmassá vált emberek meg is szerezzék azt a tudást, amire a természet és a gondviselés alkalmassá tette őket. Ez mindannyiunk érdeke. Annak is érdeke, akinek a gyereke egyébként nem jár egyetemre. Annak is érdeke, hogy minden gyerek, aki egyébként tudna egyetemre járni, járhasson. Ezért tehát mi nem kitaníttatjuk a gyereket, és szívességet teszünk nekik, hanem a saját jól felfogott érdekünkben azért dolgozunk, hogy Magyarország ne csak olyanokból álljon, mint amilyenek mi vagyunk, hanem mindig egy kicsit jobb minőségű polgárokból álljon, hogy mindig minden nemzedék egy kicsivel különb legyen, mint mi vagyunk. Ilyen értelemben mindannyiunk érdeke, ha jár a gyerek egyetemre, ha nem jár egyetemre.
Ne felejtsék el, ráadásul most nem megyek vissza mélyen a múltba, mert ott az élmények szerintem inkább szerteágazók, de azért van egy közös ösztönünk, legalábbis azt hiszem, hogy ebben mindannyian osztozunk, akik itt vagyunk a teremben. Voltak jó meg rossz idők az elmúlt száz évben, nyolcvan évben Magyarországon, de valahogy azt tekintjük mindannyian az élet természetes rendjének, hogy a gyerekünk tanulás révén legalább egy kicsit mindig többre viheti, mint a szülők, vagyis mi magunk. Az, hogy ez az élethez hozzátartozik, hogy ez nem egy rendkívüli dolog, hanem ez az élet rendje. Szerintem a legtöbb magyar ember számára ez természetes. Ami most történik, az ennek a kapunak, ennek az ajtónak a bezárása.
Tehát az a dolog, hogy egy két pedagógus szülőből álló család, ahol két gyermeket nevelnek, azt gondolhassa, hogy természetes dolog, hogy mind a két gyerek mehet felsőoktatási intézménybe, ha van elegendő szorgalma, és azzal előrébb juthat, és amikor ők megöregednek, és ránéznek a gyerekeikre, azt látják, hogy előrébb jutottak, mint ők. Ez az élethelyzet, ami eddig természetes volt, most befejeződik. Nem magától: a kormány ezt bevégzi, megtiltja, lehetetlenné teszi. Ma arról kell gondolkodni két közepes jövedelemmel rendelkező értelmiségi vagy mondjuk úgy inkább, hogy iskolázott szülőnek, hogy melyik gyerek tandíját tudja kifizetni, hogyha a kettő egyébként egy időben járna egyetemre, és melyik az, amelyikét nem tudja kifizetni, és akkor gondolkodik azon, hogy mit tegyen annak érdekében, akiét nem tudja kifizetni.
Szerintem ez egy olyan elevenbe vág, egy olyan életösztönt sért meg Magyarországon a tandíj révén ez a társadalmi jelenség, amit nem fogadhatunk el. Én azt javaslom, hogy ne is viszonyuljunk hozzá racionálisan. Általában jó dolog, ha az ember a társadalmi jelenségekhez racionálisan viszonyul, de nem helyes, ha csak úgy teszi. Vannak olyan társadalmi jelenségek, amelyekhez szívvel, nem ésszel, nem aggyal, hanem szívvel kell viszonyulni. És ki kell mondanunk, hogy ragaszkodunk ahhoz a magyar élethez, ahol a gyerekek a tanulás révén egy kicsit mindig előrébb vihetik, mint a szüleik, és azért ehhez ragaszkodunk, nem mondunk le, ha kell, a fél országot alarmírozzuk, ha kell, mindenkit elviszünk népszavazásra, de ilyen világba nem fogunk beletörődni, ezt ki kell mondanunk. Végezetül a hatodik kijelző a 8,5. Nyolc és fél százalék. 2007 első hat hónapjában 8,5 százalékkal több csecsemő halt meg, mint a megelőző év ugyanezen időszakában. Nem hiszem, hogy ehhez kommentárt kellene fűznöm, legfeljebb annyit, hogy ma egy olyan politikával van dolgunk, amelyben csak a pénz számít, az emberi élet viszont nem.
Tisztelt Hölgyeim és Uraim! Meggyőződésem, hogy egy nemzet, egy ország életének három fontos területe, három kiemelkedően fontos területe van: a megélhetés, az egészségügy és az oktatás. Egy olyan országban, ahol ez a három terület, a megélhetés, az oktatás meg az egészség drámaian romlik, egy olyan országban a válság kifejezés indokolt. Egy ilyen országban semmilyen más adatnak nincsen jelentősége. Nem érdemes nézni. Minden más adat előhozása csak az igazság elkendőzésére szolgál, vagyis mellébeszélés. Egy olyan házban, ahol süllyed az alap, lyukas a tető, ahol nincsen fűtés, repedeznek a falak, ott nem számít, hogy mennyire idős a tapéta, és hogy hány tv-készülék van a lakásban. Megélhetés, egészségügy, oktatás. Azt javaslom tehát, hogy erre összpontosítsuk figyelmünket a következő időszak közéleti munkájában.
Tisztelt Hölgyeim és Uraim! Most rátérnék arra, amiért jöttem. Ugyanis van itt egy, amiért ezt a formát választottam. Tehát nem egy politikai beszédet. Azért fogadtam el a meghívást ide az Ildikótól, mert egy olyan kérdésről szeretnék beszélni, amiről korábban így nem beszéltem. Azt sem állíthatom, hogy nyelvi készlet szempontjából rendezettek volnának a gondolataim, de már tudom, hogy miről akarok beszélni. Érzem, hogy miről van szó, és szeretném minél hamarabb önökkel ezt megosztani. Ugyanis amikor arról beszélek, hogy egy korszak határán vagyunk, akkor nem egyszerűen csak arról a politikai jelenségről van szó, amivel a gondolataimat elindítottam. Van itt valami, amit jobb híján most úgy fogok nevezni, mint a középosztály és a bérből és fizetésből élő emberek viszonya. Erről a kérdéskörről szeretnék beszélni. Tarlós István egy mondat erejéig summázta a gondolatomat, amikor az irigység politikájáról beszélt. Én most erről szeretnék egy kicsit kifejtően szólni önökhöz.
Természetesen Magyarországon – az ide citált tények is ezt mutatják – szociális válság van. Azonban ez nem jelenti azt, hogy Magyarországon mindenki szegény lenne. Vannak olyanok is, akik boldogulnak, jól boldogulnak. Nem a milliárdosokról beszélek, hanem azokról, akik tisztességes és becsületes munkából boldogulnak. Akik vagy szakképzettségük okán vagy vállalkozásuk okán vagy a szerencséjük okán, mert az is kell, jól állnak a lábukon. Tehát becsületes, előrejutó, törvényeket betartó sikeres magyar polgárok, sokan vannak ilyenek, kevesebben, mint szeretnénk, de sokan vannak.
Amikor a szociális válság eléri a legszegényebbeket, és a megélhetés válik kérdésessé, akkor ez nem egy olyan egyszerű szociológiai tanulmány, mint ahogyan talán az itteni előadásokból, köztük az enyémből is hallatszik, hanem egy igen súlyos, gyötrő dolog, indulatokat kavar, elsősorban abban, aki elszenvedni. Korábban be tudott fűteni, most nem tud, korábban tudott a gyerek iskolába járni, most nem tud, korábban megengedhetett valamit magának, most nem engedheti meg magának. Ezt nem lehet indulat nélkül megélni. Aki tehát a szociális válság örvényébe kerül, tele lesz indulattal és keserűséggel. Na, ezért kell beszélnünk a középosztály, a saját lábán sikeresen megálló középosztály, a sikeres magyarok és a szociális válság által megtépázott magyarok viszonyáról. Mert mi szokott ilyenkor történni, tisztelt Hölgyeim és Uraim?
Azt szokott történni, hogy leszakadók elsősorban azokkal fordulnak szembe, akikről azt látják, hogy könnyebben megy nekik. Soha sem azokkal fordulnak szembe, akik a szegénységüket okozzák, mert azok messze vannak, annyi pénzük van, hogy ki sem tudják mondani. Akkora szám nincs is, idézhetnék egy klasszikust. Mondjon inkább tíz dollárt. Nincs olyan szám, és olyan messze vannak, és a hatalom és a politika és a pénz és a privát biztonsági őrök és a magas kerítések úgy védik őket, hogy sosem fog velük találkozni. Hát ki lesz a célzottja az indulatának? A középosztály, tisztelt Hölgyeim és Uraim, akinek egy kicsit könnyebb. Aki bár becsületesen dolgozik, de sikeres, de ő úgy gondolja, hogy méltatlan, igazságtalan helyzet, hogy ő sikeres, akit a szociális válság lehúz pedig nem.
Ezért állunk most egy korszakhatáron társadalomlélektani szempontból, tisztelt Hölgyeim és Uraim. Ha most a jobboldal nem lesz képes szociális jobboldalként viselkedni, ha nem lesz képes érdekegyesítőként fellépni, egy olyan erőként, amely egyszerre képviseli a sikeres, becsületes, munkából boldoguló, még saját lábán álló középosztály és a szociális válságtól gyötört sokmilliós közösség érdekeit egyszerre, és ezeket nem tudja összehangolni, akkor Magyarországon cudar világ következik. Az irigység politikája, és akik magas falak mögött, sok milliárddal a hátuk mögött a politikát is maguknak akarják, nem lesznek restek, és az irigység politikájának eszköztárát fogják felhasználni, ahogyan Tarlós István néhány példát erre idézett is, vagy amiről a tandíj vagy a vizitdíj érvelése szól.
Nos, tisztelt Hölgyeim és Uram ez a tétje a szociális válságnak. Engedjük-e, hogy a szociális válság társadalmi élettani szempontból szembe fordítson olyan osztályokat, csoportokat, milliós tömegeket Magyarországon, akiknek az érdekei pedig egy irányba mutatnak, akiknek az érdekeit össze kellene hangolni, és akiknek össze kellene egymással fogniuk egy alapvetően más társadalmi berendezkedést hozzanak létre, mint ami ide vezeti és ide vezette Magyarországot.
Tisztelt Hölgyeim és Uraim! A középosztálynak ki kell mondania azt a gondolatot, érdemes megfontolni, aztán kimondani azt a gondolatot, hogy ebben az országban nem lesz jó élni, amíg mindannyiunknak nem lesz jó élni. Mert a középosztályt nem az a veszély fenyegeti, hogy majd nem tud holnap orvoshoz menni, meg a gyerek nem jár egyetemre – ilyenek is vannak –, de akik jól állnak a lábukon, azokat nem fenyegeti ilyen veszély. Őket az a veszély fenyegeti, hogy gyűlölni, utálni fogják őket Magyarországon. Őket az a veszély fenyegeti, hogy egy pillanatig sem lesznek biztonságban, mert olyan magas kerítést soha sem tudnak építeni, mint azok, akik ezt a világot a nyakunkra hozták.
A középosztálynak, tisztelt Hölgyeim és Uraim, biztonságra, kiszámítható, normális életre van szüksége Magyarországon. A középosztály ezt csak akkor tudja megtenni, hogyha nem fordul vele szembe, ha nem engedi, hogy vele szembefordítsák a szociális válságtól gyötört milliókat. Ezért a középosztály nem teheti meg, hogy kényelmesen hátradől, és azt mondja: „én jól szavaztam, én meg fogok állni a lábamon, mindenki egye meg, amit főzött”. Mert indulatában az ember száján kicsúszhat ugyan ilyesmi, s talán parányi igazság volna is benne a múltra nézve, de a jövőre nézve nincs benne.
Ez nem a jövő hangja, tisztelt Hölgyeim és Uraim! Azt kell mondanunk, hogy a középosztálynak kezdeményezőleg kell fellépnie a történelmi szövetség, a kis emberek, a szociális válságtól gyötört milliók és a ma még szilárd egzisztenciával rendelkező középosztály közötti történelmi szövetség létrehozásával. Ezt nekünk kell létrehoznunk. Ma Magyarországon egyetlen más politikai erőt sem látok, nem ismerek, amely képes volna arra, hogy ezek szerint az itt most bemutatott erkölcsi és politikai megfontolások szerint létrehozza azt a bizonyos történelmi szövetséget.
Tisztelt Hölgyeim és Uraim! Éppen ezért mindenfajta nagykoalícióról való hagymázas álmodozás kerülendő. Kerülendő, mert ugyan érdekes elméleti vitákat lehet folytatni arról, hogy ugyan már úgy általában tértől és időtől függetlenül egy nagykoalíció jó-e valamire vagy sem, ízlés kérdése, de hogy itt és most Magyarországon csak arra jó, hogy legyengítsen bennünket, összezavarja a dolgokat, és elvétsük a helyes irányt, ebben egész biztos vagyok, ezért azt javaslom, hogy mellőzzük. Mellőzzük és fogalmazzunk egyértelműen. Nem lehet a következő kormánynak egy szociális indíttatású programot úgy végrehajtania, hogy nem teszi tisztába azt az öt évet, ami mögöttünk van. Ez az erkölcsi kiindulópont. Egy nagykoalíció éppen ezt tenné lehetetlenné, tisztelt Hölgyeim és Uraim. Másodsorban egy nagykoalíció értelme az, ha az ember minőségi programokat és minőségi embereket emel be, amivel a saját programját és a saját vezetői környezetét feljavítja. Hát hol vannak ezek a derék, feljavításra alkalmas, a mai kormányzati körökben fellelhető emberek, illetve programok? Tisztelettel. Csak lefele húznának bennünket, nem hozzáadnának, hanem elvennének tőlünk, most nem a becsület tekintetében, mert az egy külön dolog, hanem a szakmai hozzáértés tekintetében is.
Tisztelt Hölgyeim és Uraim! Ráadásul hát az a feladat, amely előttünk áll, a történelmi szövetség, amiről beszélek, a szociális válságtól gyötört milliók és a történelmi középosztály között. Ennek a szövetségnek éppen az az első megtestesülése, hogy jó néhány dolgot, amivel a válságot előidézték, vissza kell alakítani. Hát hogyan mehetnénk úgy bárkivel nagykoalícióra, hogy éppen azt kell – ez csúnya szó – visszaalakítanunk, mint amit ők elhibáztak? Hát ez ki van zárva, tisztelt Hölgyeim és Uraim! A nagykoalíció kompromisszumot jelent, a rosszul gombolt mellényen nincsen kompromisszum. Ki kell gombolni, újra kell gombolni. Egy elrontott egészségügynél nincs kompromisszum; gatyába kell rázni. Amikor egyharmada a fiataloknak, aki korábban jelentkezett volna egyetemre, nem megy el, nincsen kompromisszum, meg kell változtatni a rendszert, a tandíjat el kell törölni, 1998-ban – szeretném jelezni, hogy – az akkori polgári kormány eltörölte a tandíjat, és utána meg kell indítani egy normális felsőoktatást.
Nos, tehát ezért azt javaslom, hogy nagy politikai kombinációk helyett magunkban bízzunk, a velünk szemben álló, az országot tönkretevő politikai elittel való ügyes mutyizás, ravasz együttműködés lehetőségének felvillantása helyett összpontosítsunk arra, és törődjünk azokkal, ami a mi dolgunk, és akikért felelősséget viselünk. Törődjünk végre az emberekkel, ezért ne a nagykoalícióról, a szociális válságról és a megoldás lehetőségeiről beszéljünk, illetve ekörül forogjanak a gondolataink. Itt van rögtön a társadalombiztosítás ügye, ha megengedi, kedves Ildikó elnök asszony, ezt a mai alkalmat szeretném kihasználni arra, hogy nagyon világosan fogalmazzak, mondhatjuk, hogy üzengessek, de ez nem elegáns dolog, úgyhogy inkább csak fogalmaznék.
Ugyanis itt most egy olyan erkölcsi és politikai dilemmával fogunk szembesülni hamarosan, amely ebben a tiszta formájában, ahogy majd most leírom, talán még nem állt előttünk. Itt van a társadalombiztosítás átalakítása, amiről ugyan azt mondják, hogy többségében állami marad, de persze hazudnak, mert 51 százalék ugyan pro forma jogilag az állam kezében marad, de a biztosítókat irányító igazgató tanács öttagú lesz, és abból három tag a magánbefektetőké. Tehát a tulajdoni arányokat meg a tényleges döntési jogokat egymástól, ahogy az üzleti életben ez elő szokott fordulni, eltérítik egymástól. Ez eddig rendben van, csak nem kellene hazudni, és azt mondani, hogy az állami, amikor egyébként a magánbefektetők fogják megmondani, hogy ott mi történik. Nos, nyilván ez a rendszer nem fogadható el. Nézzünk szembe komolyan ezzel a kérdéssel.
Az MSZP programja 2002-ben hitet tett amellett, hogy meg fogja őrizni a társadalombiztosítás eddigi formáját. A társadalom saját vagyonának tekinti a társadalombiztosítást. Tehát nem arról van szó, hogy létezik valamilyen pénzalap, amit tőlünk függetlenül az ügyes kormányzat az elmúlt években létrehozott, hanem hogy van egy társadalombiztosítási alap, amit a mi pénzünkből hoznak létre, törvény kötelez bennünket arra, hogy évről-évre megújítsuk, vagyis a miénk, nem a kormányé, nem a befektetőké, hanem a társadalomé. Senki nem adott arra felhatalmazást, hogy ezt eladják. Sőt, az MSZP megígérte, és meg is kapta a bizalmat, hogy nem fogja eladni. Akiket érint, vagyis bennünket, akik befizetünk oda, vagy akik a felhasználásról rendelkeznek, mint az orvosok, azokat nem kérdezték meg arról, hogy milyen legyen az egészségbiztosítás új rendszere.
Senkit nem vontak be, aki tulajdonos, mármint a társadalmat, és aki szakmailag felelős ennek az alapnak a működtetéséért. Egyetlen szereplőt kérdeztek meg arról, hogy mi legyen; ezek a tőkések voltak, akik az üzlet-emberek. Nos, azért szeretnék világosan fogalmazni. Higgadtan, de világosan, hogy ők is lássák a kockázatot, mármint a befektetők. Ezt nem lehet megtenni egy országgal: olyan nincs, hogy a társadalom felhatalmazása nélkül egy óriási vagyont, amelyet törvény kényszerít létrehozni, hiszen a járulékainkból fizetjük be, amelynek működtetéséhez értő embereket kirekesztenek az alap jövőjéről szóló vitából, megvegyék és utána saját szájuk íze szerint működtessék. Ilyen nincs, lehet, hogy ez valami jogdogmatikai szempontból törvényesnek minősül. De ha a törvénynek és az erkölcsnek van valami köze egymáshoz, valamint a népakaratnak és a demokráciának van köze egymáshoz, valamint a kormányzásnak és a választásnak van valami köze egymáshoz, akkor ilyet nem lehet megtenni.
És szeretném világossá tenni, hogyha mégis megtörténne, akkor vissza fogjuk alakítani, de nem ám akárhogy, tisztelt Hölgyeim és Uraim! Hanem úgy fogjuk visszaalakítani, miután az odaalakításnak is van költsége, meg a visszaalakításnak is, hogy most világossá kell tennünk a befektetők számára, hogy a visszaalakítás költségeit azoknak kell megfizetniük, akik ezt a kockázatos üzletet vállalják. Az üzlet kockázatos, tisztelt Hölgyeim és Uraim! Jó, ha mindenki tudja, mit vállal.
Végezetül és összefoglalóan. Mit tudunk a szociális válságból kiútként ajánlani a magyar társadalomnak? Először is, hogy világosan beszéljünk, és beszélünk, és leleplezzük azt a tényt, hogy a kormány felhatalmazás nélküli politikát folytatva szembeállítja Magyarországon a versenyképességet és a szociális biztonságot. Először is leleplezzük ezt a tényt; ez fontos. Szembeállítják a versenyképességet és a szociális biztonságot. Ennek része, hogy felszámolják a szociális szolgáltatásokat, és szétszaggatják a szociális hálót. Kimondjuk, hogy ez a folyamat katasztrófával fenyeget. Ugyanakkor világossá tesszük, hogy számunkra a versenyképesség és a szociális biztonság nem állítható szembe egymással, és nem fogadjuk el, hogy bennünket ezért mindenfajta paternalista, mucsai, a jó ég tudja milyen állampárti csökevényekkel megvert egyedeknek minősítsenek. Hanem kimondjuk, hogy a nyugat-európai világ pontosan arra épül, hogy a kormányzatok nem engedik szembeállítani a versenyképességet és a szociális biztonságot, és a kormányok biztonságért is felelősséget vállalnak, vagyis kimondjuk, hogy az, ami most Magyarországon történik, nem egy európai modell felépítése.
Ezzel szemben a polgári oldalnak igen is van egy korszerű modellje, amelyben összeilleszti egymással a versenyképességet és a szociális biztonságot. Egyenesen beszélünk, és kimondjuk, hogy ennek az új modellnek, amelyet majd létre kell hozni a mostani helyett, az alapját a kölcsönös felelősségvállalás adja, amely azt jelenti, hogy a polgárok által befizetett adók és járulékok fejében az állam nemcsak infrastruktúrát köteles szolgáltatni, hanem szociális biztonságot is. Tehát nemcsak azért fizetjük az adót, hogy közrend legyen, hogy közvilágítás legyen, hogy működjenek az útjaink, hanem azért is fizetjük az adót, beleértjük a megbízásba, amikor befizetjük az adónkat, hogy ezért szociális biztonságot kapjunk. Magyarország polgárai számára, és aki kormányozni akar, ennek tudatában tegye. Aki ezt nem tudja megoldani, másik szakmával próbálkozzon.
Tisztelt Hölgyeim és Uraim! Egyúttal azt is ki kell mondanunk, hogy a szociális felelősségvállalás, a kölcsönös felelősségvállalás nem egyszerűen csak a társadalmi szolidaritást jelenti, hanem a szociális biztonságon keresztül a társadalmi egységet is, mert csak egy ilyen kölcsönös felelősségvállalás elvére épülő modellel tudjuk megakadályozni azt, hogy a középosztály és a leszakadó rétegek egymással szembefordíthatóak legyenek. Vagyis létre kell hozni azt a bizonyos történelmi szövetséget a középosztály és a bérből és fizetésből élők között. Szerintem ennek érdekében két gyakorlati lépést tud tenni ma a polgári oldal, a jobboldal.
Először is, hogy ideje ezeket a gondolatokat egy szociális kiáltvány formájában összegeznünk, és nyilvánosságra hoznunk, hogy mindenki lássa, hogy mi az a történelmi feladat, amelyet megértettünk, és amelyet vállalunk. Másodsorban eljött az ideje, hogy összeszervezzük a polgári oldalon belül azokat, akik eddig is a polgári szociális gondolat jegyében végezték a munkájukat, vagyis az egyházi civil szervezeteknél, vagy éppen az önkormányzatoknál szociális kérdésekkel foglalkoztak. Segítők voltak, önkéntesek voltak, sokkal többen vannak, mint azt egyébként általában a közvélemény gondolja, sok ezer fideszesről beszélünk, a polgári oldalhoz tartozó emberekről, akik ilyen-olyan-amolyan közösségi munkát végeznek kifejezetten non-profit alapon lelki és társadalmi felelősségvállalástól indíttatva. Össze kell őket gyűjtenünk, és kellő súlyt kell adnunk az ő hangjuknak a Fidesz következő politikai és társadalmi programjaiban.
Végezetül, tisztelt Hölgyeim és Uraim, ki kell mondanunk, hogy az ember mindig próbál változtatni, hogy ne váljon unalmassá a mondandója; az előző előadó is visszanyúlt a múltba, és azt mondta, hogy több mint kormányváltás, kevesebb, mint rendszerváltás. Most máshonnan közelítek ehhez az állításhoz, és azt mondom, hogy nem egyszerűen politikai fordulatra van szükség. Magyarországon, az meglesz. Az tulajdonképpen akkor lesz meg, amikor akarjuk, ez csak rajtunk múló döntés kérdése. Elég, ha körül nézünk az országon, látjuk a közhangulatot, csak az alkotmányos formákat kell megtalálni, erre van lehetőség, és Magyarországon bekövetkezik a politikai fordulat, mert lassan mindenki ezt akarja.
De nekünk ez kevés, nekünk azt kell kimondanunk, hogy egy politikai fordulattal még nem jutottunk sehová. Nekünk egy szociális fordulatra is szükségünk van Magyarországon, tartalmában is meg kell újítani a kormánypolitikát, és csak egy szociális fordulattal kiegészített politikai fordulat hozhat megoldást Magyarország számára. Márpedig egy olyan politikai fordulat, amely szociális fordulattal egészül ki, valójában a társadalom lélektani fordulatot is eredményez. Arról fog szólni, reményeim szerint legalábbis a népszavazás az első lépést megteszi majd ebben az irányba, hogy véget ért az a korszak, amikor néhány milliárdos saját érdekeinek megfelelő ideológiával áraszthatja el az országot, és csak és kizárólag az ő érdekeiket szolgáló társadalmi modellt, ráadásul felhatalmazás nélkül erőltethet becsületes magyar emberekre. Ennek a korszaknak vége van, ezentúl másképpen lesz.
Lehet, hogy nem fognak a magyarok mindig mindent tökéletesen csinálni, de egy dolog biztos, azt fogják csinálni, amivel, amiről egymással megállapodtak. Ez egy társadalom-lélektani fordulat. Az állam, a politika nem az ellenfelünk lesz, hanem eszköz, amellyel végrehajtjuk a politikai, szociális és társadalmi lélektani fordulatot. El fogjuk ezt érni, tisztelt Hölgyeim és Uraim! Egyetlen dolog fontos, hogy elérkezzünk ebbe az állapotba. Én tudom, hogy a politika időnként egészen szellemtelen dolog. Én is szenvedek tőle időnként. Tehát nem untatom Önöket, de el tudják képzelni. Most nemcsak arról beszélek, hogy mi mindenre kellene, vagy nem kellene válaszolni, a saját házunk táján is söprögethetnék bőven. Hanem arról beszélek, hogy mindannyiunkban ott a vágy, hogy egy adott helyzetnek újabb és újabb megoldásait tárjuk állandóan a nyilvánosság elé. Ez az értelmiség feladata, hogy ilyeneket írjanak és mondjanak.
A mi dolgunk az, hogy részben vagy egyáltalán fogadjuk meg. A politikusoknak, a közéletben résztvevőknek nem az a dolga, hogy állandóan újabb és újabb megoldásokon törjék a fejüket, hanem hogy kitartsanak végre egy döntés mellett, amit meghoztak. Ma épp olyan időket élünk Magyarországon, amikor nem a villódzó elme, hanem a kitartás hozhatja meg az eredményt. Ugyanis ma nem az a problémája a magyar demokráciának vagy gazdasági életnek, hogy ne lenne az asztalon, garmadájával ne heverne az asztalon számos reformelgondolás, új alkotmánytervezet és a jó ég tudja, mi minden. Soha ilyen termékeny a politikai szellemi élet Magyarországon nem volt. Nem tudnak kinyitni egy honlapot vagy egy újságot, hogy ne valamilyen megoldásprogramot, elgondolást látnának.
Tehát a magyar politika gondja ma nem intellektuális természetű, hanem kormányzati természetű. A kormányzást úgy értem, hogy összehangolt célra tartott cselekvést takar, illetve fed. Az ellenzéknek is ez a gondja. Az ellenzéknek egyetlen dolga van, ha el akar jutni a politikai, szociális és társadalomlélektani fordulóponthoz, akkor ki kell tartani amellett, amit elhatározott. Miután érzékeltük egy évvel ezelőtt, hogy Magyarországon egy demokrácia nélküli többpártrendszert építenek, miután érzékeltük, hogy Magyarországon egy olyan kormányzás zajlik, amire senki nem adott felhatalmazást, egy olyan kormányzás zajlik, amely szociális válságba viszi az országot, és kimondtuk, hogy ezen csak együtt tudunk változtatni, elindultunk a népszavazás útján. Ma nincsen más dolgunk, tisztelt Hölgyeim és Uraim, minthogy ezen az úton végigmenjünk. Kitartóan, higgadtan, nyugodtan. Nem új megoldásokat keresve, nem új alkotmányos ötleteket felvetve, nem új hatalmi konstrukciókon gondolkodva, hanem a népszavazás egyszerű és világos útján menjünk végig, hogy megszülethessen az az elsöprő népakarat.
Ez nem egyszerűen egy kis győzelem, hanem ebben a három kérdésben, amely önmagán túl mutat, szimbolizálja mindazt a nyavalyát, amitől szabadulni akarunk, ebben az önmagán túlmutató három kérdésben elsöprő győzelemre van szükségünk, amely zéró pontot hoz létre, mint ott a Lánchídnál a nulla kilométerkő. Amikor újra lehet mindenről gondolkodni, amikor újra lehet a megoldásokat keresni, és amikor lehet reménykedni abban, hogy van értelme újra megoldásokat keresni, hiszen kinyílik a tér a cselekvés előtt. De ehhez először el kell menni odáig, át kell menni a Lánchídon, túl kell lennünk a népszavazáson, és nem egyszerűen csak túl kell rajta esnünk, hanem egy példátlan társadalmi egységet kell létrehoznunk.
Nem tudom gondolkodtak-e már azon, 1990-ben 54 százaléka vett részt a magyar választóknak a parlamenti választáson. Ha kiszámolják, hogy ki hová szavazott, akkor láthatják, hogy ott messze nem jött létre olyan összefogás és egység, amire szükség lett volna egy igazi rendszerváltáshoz. Nézzük meg, hogy most mi történik. Ha jól végezzük a munkánkat, egy nem politikai és nem pártkérdésben, hanem egy szociális, vagyis a valóságos élethez közelálló kérdéskörben egy olyan példátlan társadalmi egység jöhet létre, amelynek a hatását, jótéteményét ma még fel sem tudjuk fogni, mert ilyet még nem is tapasztaltunk.
Én azt szeretném kérni Önöktől, hogy érezzék meg, és adják tovább ennek a történelmi lehetőségnek a szellemét, mármint hogy a népszavazás nem egyszerűen három kérdésről, nem egyszerűen a bennünket terhelő nyavalyáktól való megszabadulás lehetőségéről, hanem egy új kezdet lehetőségéről is szól. Ezért nyugodtan, higgadtan, de rendületlenül, szellemtelenül és unalmasan, rendületlenül menjünk végig a népszavazás országútján, és érkezzünk meg egy elsöprő népszavazási siker végállomásához, hogy újra összegyűlhessünk, és megbeszélhessük a következő teendőt. Addig is azt kívánom mindannyiuknak, járják az országot, mindenhol mondják el azt a meggyőződést, amely bennünket lényegében 2002 óta vezet, miután az országunk romlását látjuk, és amely erőt ad mindannyiunknak, adják tovább ezt a gondolatot, hogy másoknak is erőt adjon, higgyünk abban, sohasem lehet Magyarországot úgy tönkretenni, hogyha összefogunk közösen, ne tudnánk újra és újra felemelni.
Köszönöm, hogy meghallgattak. Hajrá Magyarország, Hajrá Magyarok!


orbanviktor.hu
