Biztonságba helyeztük minden magyar ember nyugdíját
2010.11.29.

            Orbán Viktor beszédei az országgyűlés azonnali kérdések óráján.
        



Orbán Viktor válasza Simon Gábornak

	Elnök Úr! Tisztelt Ház! Hölgyeim és Uraim! Tisztelt Képviselőtársam!
	Van egy jó és van egy rossz hírem. A rossz hír, hogy akiket a nyugdíjpénztárakba bekényszerítettek, átlagosan több mint 100 ezer forintot vesztettek. Ez a szocialista trükk ráadásul több mint 1000 milliárd forint veszteséget okozott a költségvetésnek, azaz mintegy 100 ezer forintot vett el minden ma élő magyar állampolgártól, a csecsemőket is ideértve. Ez egy MSZP-pénztár. A kötelező MSZP-pénztár lényege, hogy az adófizetők pénzét privatizálták az MSZP-holdudvarhoz tartozó pénzemberek és pénzügyi körök számára. Vagyis a magyarok nyugdíjának fedezetét magánbefektetők kezére játszották át, és ezzel a trükkel az egész nyugdíjrendszert a szakadék szélére sodorták. A jó hír, hogy ezeknek a szocialista trükköknek most véget vetettünk. Nyugdíjmentő intézkedéseket hoztunk, rövid és hosszú távon is biztonságba helyeztük minden magyar ember nyugdíját. A jövőben a nyugdíjbefizetéseket csak nyugdíjra lehet fordítani, az új védett nyugdíjrendszer garantálja a nyugdíjak értékállóságát. Visszaadjuk azt, amit az előző kormányok elvettek, visszaadjuk a biztonságot, a kiszámíthatóságot, a döntés szabadságát és az emberek pénzét.

	Köszönöm megtisztelő figyelmüket!


Orbán Viktor viszonválasza

	Tisztelt Képviselő Úr!
	Magyarország másodszor néz szembe azzal, hogy a szocialisták mindent kitalicskáztak, amit tudtak. Különös előszeretettel azt viszik, amit a nyugdíjkasszában találnak. 1990-ben nulla forinttal adták át a nyugdíjkasszát. Negyven év alatt az utolsó fillérig eltüntették a dolgozó magyar emberek nyugdíját. 1997-ben egy újabb kísérletet tettek arra. Ez a múlt. Szégyenteljes múlt, és az emberek ezt meg akarják változtatni. Az előző korszak haszonélvezői – én megértem – tíz körömmel kapaszkodnak ebbe a múltba. A választók azonban a közérdek érvényesítésére kötelezték a kormányt – és Önt is, az országgyűlési képviselőket is. Ne legyen kétség Önökben, ezt a munkát el fogjuk végezni.

	Köszönöm megtisztelő figyelmüket!

	***

Orbán Viktor válasza Gyurcsány Ferencnek

	Köszönöm, Elnök Úr! Tisztelt Képviselőtársaim!
	Ősi igazság, az beszél félelemről, aki fél. Megértem, hogy az MSZP egyes képviselőinek komoly és személyes problémát jelent a félelem. Ezt úgy hívják, elszámoltatás és elszámoltatástól való félelem. De a választók döntöttek: nyolc év kudarcainak, bűneinek és hazugságainak politikai felelőseit meg kell nevezni, el kell számoltatni akkor is, ha ez önöknek, az érintetteknek komoly probléma. Én értem önöket, nehéz lehet hozzászokni. Nyolc évig semmiért nem kellett felelősséget vállalni, mindent meg lehetett tenni következmények nélkül. Azonban a magyar választók úgy döntöttek, hogy más világban szeretnének élni. Más világ, új szabályok, a felelősség alól nem lehet kibújni. Ezért is szükség van az új alkotmányra. Akik nem akarnak új alkotmányt, valójában azt a korszakot akarják visszahozni, amelyben vissza tudtak élni a hatalommal.

	Ez az Országház, tisztelt Hölgyeim és Uraim!
	Én megértem, hogy mindenkinek a maga személyes problémája a legfontosabb, Önöknek például a saját személyes félelmük. De ez a hely nem a személyes problémák megtárgyalásának és megoldásának helye. Ez az ország háza, itt a köz érdekében kell a munkát végeznünk, és ezt senki sem akaszthatja meg a saját személyes félelmeivel. Az új alkotmányt pedig a hatályos szabályok szerint, a magyar parlamentáris hagyományok szellemében és a legjobb alkotmányos szokásainkat követve itt, az Országgyűlésben fogjuk megalkotni.

	Köszönöm megtisztelő figyelmüket!


Orbán Viktor viszonválasza

	Tisztelt Képviselőtársaim!
	Engedjék meg, hogy azt mondjam, tisztesség ügyében nem kérünk kioktatást az MSZP-től, különösen nem a volt miniszterelnöktől. Kétségkívül igaz, hogy Önök nem adtak nekünk felhatalmazást alkotmányozásra, mert nem ránk szavaztak. Egyébként az alkotmányozás kérdését Önök tették a választás második fordulójának kulcskérdésévé. Fogadják el a döntést, tisztelt Hölgyeim és Uraim! Ami a bátorság dolgát illeti: én megértem, hogy Önök bátor emberek. Elég bátrak voltak, hogy kardlapoztassanak, emberekre vadásszanak gumilövedékkel, kilőjék ártatlan tüntetők szemét. Elég bátrak voltak, hogy meghamisítsák a költségvetést, hogy orránál fogva vezessék az egész országot. Önök elég bátrak voltak, hogy hazudjanak este, délben meg este, és elég bátrak voltak ahhoz, hogy feje búbjáig eladósítsák az országot. Mi ebből a bátorságból nem kérünk. Nekünk ilyen nincs is. Mi csak egyszerűen kijavítjuk az Önök hibáit, eltakarítjuk a romokat, és megújítjuk Magyarországot.

	Köszönöm megtisztelő figyelmüket!


orbanviktor.hu
