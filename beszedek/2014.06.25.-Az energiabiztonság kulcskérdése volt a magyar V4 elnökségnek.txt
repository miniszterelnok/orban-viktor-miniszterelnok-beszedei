Az energiabiztonság kulcskérdése volt a magyar V4 elnökségnek
2014.06.25.

            Orbán Viktor sajtótájékoztatója a Visegrádi Négyek találkozóját követően (2014. június 24. Budapest).
        


	Tisztelettel köszöntöm Önöket, Hölgyeim és Uraim!

	Ez egy rendkívül rövid sajtótájékoztató, amin most mindannyian részt veszünk. Ennek két oka van. Egyfelől volt már ma egy nyilvános rendezvényünk, ahol a fontos dolgokról őszintén és nyíltan beszéltünk, másfelől Barroso elnök úrnak meg kell adnunk az engedélyt, hogy fölszállhasson a repülőjére.

	Tisztelt Hölgyeim és Uraim!

	Mielőtt a visegrádi országok együttműködéséről mondanék bármit, szeretnék köszönetet mondani a visegrádi országok nevében Barroso elnök úrnak. Tíz évig ő volt a bizottság elnöke. Ez egy döntő időszak volt a mi életünkben, és a mi nemzeteink hálával tartoznak azoknak az embereknek, akik a nehéz időszakokban, legyen szó az uniós tagság elnyeréséről vagy az első, unióban eltöltött időszakról, ami különösen nehéz volt, mellettünk álltak, és segítettek bennünket. Van néhány ilyen ember Európában. Közülük az egyik, akinek ezért köszönettel tartozunk, maga Barroso elnök úr. Köszönjük szépen, José Manuel, hogy velünk voltál az elmúlt időszakban. Sok sikert kívánunk neked a bizottsági elnökség utáni időszakára az életednek.

	Fontos, hogy itt volt velünk ma Hahn bizottsági biztos úr is, ugyanis ő egy olyan területet felügyel, amely mind a négy ország számára életbevágóan fontos, és az elmúlt időszakban mind a négy ország sikereket mutathat föl a támogatások igénybevétele ügyében és úgy tűnik, hogy a jövőre vonatkozó tervek elfogadása is a vártnál gyorsabban halad, ezért szeretnénk köszönetet mondani Johannes Hahn úrnak, aki biztosként segítette a közép-európaiakat. Ami a visegrádi együttműködést illeti, csak röviden szeretném az Önök figyelmébe ajánlani, hogy az energiabiztonság kérdése kulcs ügy volt. Itt a lengyel miniszterelnök európai szintű javaslattal is élt az elmúlt időszakban az energiaegységről, energiaközösségről. Szeretném Önöket emlékeztetni, hogy a szlovák miniszterelnökkel közösen átadhattuk a gáz interkonnektort, ami a mi hazánk, Magyarország élete szempontjából unikális élmény volt, mert először fordulhat elő Magyarország történetében az, hogy a szlovákokkal kötött megállapodásnak köszönhetően nem orosz forrásból származó gáz is be tud jönni Magyarország területére. Ez egy fantasztikus geopolitikai jelentőségű siker, hálásak vagyunk a bizottságnak, amely egyharmadát a költségeknek állta, és hálásak vagyunk Robert Fico miniszterelnök úrnak, hogy ebben partner volt.

	Szeretném Önöket emlékeztetni arra, hogy az elnökségnek célja volt az észak–déli közlekedési folyosó kiépítéséhez szükséges politikai megállapodások megkötése is. Ezek mind megszülettek, úgyhogy nem illuzórikus föltételezés az, hogy néhány éven belül a legjobb minőségű utakon és vasutakon utazhatunk az Adriától föl egészen a Balti-tengerig.

	Tisztelt Hölgyeim és Uraim!

	Szeretném elmondani, hogy a parlamenti dimenzióját is megnyitottuk a visegrádi együttműködésnek, ez korábban nem létezett. És szeretnék mindenkit emlékeztetni, hogy lesz egy NATO-csúcs az ősz során Walesben, amire fölkészülés gyanánt a védelmi miniszterek kidolgoztak egy közös pozíciót, amelyet a miniszterelnökök elfogadtak, és amely a biztonságpolitikai közös nézeteinket tartalmazza a jövőt illetően. Ezek voltak a legfontosabb eredményei a visegrádi együttműködésnek. Hálás vagyok Donald Tusk elnök úrnak, hogy úgy adta át a visegrádi elnökséget, hogy könnyű volt folytatni. Köszönöm az együttműködést a kollégáknak, és sok sikert kívánok Robert Ficónak, aki vezetni fog bennünket a következő évben.
	 
