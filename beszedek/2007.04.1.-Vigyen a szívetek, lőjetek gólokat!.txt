Vigyen a szívetek, lőjetek gólokat!
2007.04.1.

            Orbán Viktor beszéde a Puskás Ferenc Labdarúgó Akadémia avatásán, Felcsúton.
        


Jó napot kívánok, tisztelt hölgyeim és uraim! 
Engedjék meg, hogy minden kedves vendégünket köszöntsem. Köszöntöm Erzsike nénit, köszöntöm Puskás Ferenc volt csapattársait, a külföldi vendégeket a nemzetközi focivilágból, a Felcsút SE és a környékbeli klubok játékosait. Köszöntöm a támogatóinkat, köszöntöm az üzletembereket, akik a pénzüket, munkájuk eredményét adták a számunkra, a tanárokat, akik az idejüket és a szívüket adják az itt tanuló gyermekekért. Köszöntöm a szülőket, akik mindenünket odaadnák a saját gyermekeikért, az akadémia edzőit, dolgozóit, akik a munkaóráikat adják az akadémia működése érdekében. Tisztelettel és szeretettel köszöntöm a híres magyar labdarúgókat, koruk sztárjait, amikor még nagy volt a magyar foci, és külön köszöntöm a felcsútiakat, Felcsút község minden polgárát, akikről én mindig is tudtam, de talán most már az egész ország tudja, hogy a gyermekeket szeretik a legjobban. Egy olyan faluban lehet most mindenki vendég, ahol a gyermekek a legfontosabbak. Köszönjük szépen a felcsútiaknak, hogy befogadták a Puskás Ferenc Labdarúgó Akadémiát.

Tisztelt hölgyeim és uraim! 
A nyolcvanadik születésnap, a gyász, a veszteség feletti szomorúság már idejét múlt. A nyolcvanadik születésnapját ünnepeljük akadémiánk névadójának. Szabad már vidáman és lelkesedve beszélnünk Puskás Ferencről, a legismertebb magyarról. A zseniről, a csupaszív emberről, a rendíthetetlen magyarról, aki amikor a világ tetején járt is mindig büszkén vállalta és említette, hogy ő magyar. Nem egy sztár, nem egyszerűen a világ egyik legnagyobb sztárja, hanem a világ egyik legnagyobb magyar sztárja. Egy ember, aki soha nem felejtette el, hogy honnan vétetett. Aki tudta, hogy kötelességei vannak hazája és honfitársai iránt. Egy ember, akit megáldott a Jóisten azzal, amiből ma oly nagy hiány van a világon: hűség, emberség, alázat és szolgálat. Egy jó ember nyolcvanadik születésnapját ünnepeljük ma. Nem tudunk méltóbban ünnepelni és emlékezni rá, mint úgy, hogyha például, példaképként állítjuk őt. Ezért vesszük fel az ő nevét. 

Tisztelt hölgyeim és uraim, tisztelt vendégeink! 
Puskás Ferenc a gól nemzetközi nagymestere volt. Mi is a gól? A gól a kitörő öröm pillanata, amikor elérjük a célt, amiben hittünk, amiért lélekszakadva küzdöttünk. A gól az a pillanat, amikor beteljesül az álmunk. Mi kell a gólhoz? Kell labda, kapu, társak, láb.
 
De a gólhoz mindenek előtt egy szív kell. Egy szív, amely elvisz az álomtól a célig. Egy szív, amely együtt dobog a csapat szívével. A téren, amikor az ember először rúg labdába. Aztán kis kortól kezdve mindennap elvisz az edzésre, rávesz a századik sprintre is, a rengeteg munkára, amely legyőzi a kényelmet, a fájdalmat, a sérülést. Egy szív, amely ezredszer és százezredszer is nekifog egy mozdulat elismétlésének. Egy szív, amely erőt ad, hogy amikor már majdnem megelőz a védő, mindent összeszedve mégis te érj oda előbb. A gólhoz szív kell elsősorban, hogy higgy magadban, higgy az álmodban, a tehetségedben, az erőfeszítések értelmében, a társakban, hogy higgy a győzelemben, higgy abban, hogy gólt fogsz rúgni és gólkirály leszel. 

Ilyen szíve volt Puskás Ferencnek. Puskás Ferenc igazi gólkirály, minden idők egyik legnagyobb gólkirálya, és azért lehetett gólkirály, mert gólkirály szíve volt. Mindig gólt akart lőni, minden nap, minden meccsen, és az élet minden meccsén. És ezért mindent meg is tett, minden áldozatot meghozott. Ez a titka gólkirályságnak. 

Kedves vendégeink! 
Van-e olyan fiúgyerek, aki sohasem álmodott arról, hogy egyszer egy hatalmas stadionban, több tízezer néző hangorkánja közepette egy gyönyörű csel után betalál, bombagólt lő az ellenfél kapujába, a lelátó tombol, és ahogy fut visszafelé magasba lengetve a kezét a társak a nyakába ugranak, és mindenki őt ünnepeli. Melyik fiú ne álmodozna arról, hogy egyszer aranyérmet akasztanak a nyakába, gólkirályként ünneplik, megismerik az utcán, a lányok megfordulnak utána, és autogramot kérnek tőle. Ez az egyik legszebb álom egy fiatal fiú életében. Én sem felejtem el soha. Ez ama nagy álmok egyike, amelyért érdemes élni. És valóban élni kell értük, mert akkor, de csak akkor teljesülhetnek ha érte élünk. 

Igen tisztelt hölgyeim és uraim, azok a srácok, azok a fiatalok, de most már a lányokat se hagyjuk ki, tehát mindazok, akik mostanság szombat reggel focicsukát húznak, és összejönnek valahol, s a játék örömében magukról megfeledkezve rúgják a bőrt, igen, egyszer majd ők is stadionban játszhatnak. Egyszer csillagok lehetnek, egyszer elérhetik a céljaikat, igen, egyszer megvalósíthatják az álmukat. Csak ragaszkodjanak hozzá. Puskás Ferenc életműve azt üzeni nektek, hogy ti is lehettek gólkirályok, csak soha ne feledjétek el az álmotokat, és mindent tegyetek meg azért, hogy azt megvalósítsátok. 

Tisztelt hölgyeim és uraim, kedves vendégeink! 
Ha van olyan kulcsmondat, amit a mostani generációnak, egy mai 10-18 éves embernek üzenhetünk innen, Felcsútról az így hangzik: lőj gólokat! Akarj gólt lőni, tégy meg érte mindent, vigyen a szíved a kapu felé, és lőj gólt minden nap, az élet minden területén. Magyarországnak szüksége van rád, szüksége van góllövőkre, gólkirályokra, akik nem hagyják magukat lebeszélni ifjúkori álmairól, akik véghez viszik tűzön-vízen keresztül, a legkeményebb, legdurvább, olykor a legszabálytalanabb védősoron is átgyűrik, vagy éppen elegánsan átemelik a labdát, és bevarrják a felső sarokba, vagy hanyagul elgurítják a kifutó kapus mellett.
 
Magyarország ma már szinte el sem tudja képzelni, hogy milyen érzés is a gólöröm - és nem is csak a futball területén. Kedves fiatalok! Azt várjuk tőletek, hogy ti adjátok vissza a magyarok gólörömét. Azt várjuk tőletek, fiataloktól, hogy ti adjátok vissza a magyarok életkedvét és életerejét, és a ti személyes sikeretek legyen sikere a mainál jobb sorsra érdemes Magyarországnak. Ti fogjátok, ha egyáltalán valaki, akkor ti fogjátok győztessé tenni ezt az országot a góljaitokkal, azzal, ha minden nap lőttök egy gólt, nem feltétlenül csak a pályán, hanem az iskolában, a családban, a leendő hivatásotokban, a közéletben.
Gondoljatok Puskás Öcsire, vigyen a szívetek, lőjetek gólokat, legyetek gólkirályok! 
Hajrá Magyarország! Hajrá magyarok!


orbanviktor.hu
