Orbán Viktor sajtótájékoztatója
2016.02.25.

            A miniszterelnök sajtótájékoztatójának szó szerinti leirata, amely 2016. február 24-én hangzott el Budapesten.
        


	Jó napot kívánok, tisztelt Hölgyeim és Uraim! 

	 

	Azért kértem az Önök figyelmét, mert a kormány a ma reggel kezdődött ülésén több döntést is hozott, azok közül egy pedig azt hiszem, hogy érdeklődést tarthat az Önök korai figyelmére is. A kormány egy döntést hozott a kötelező betelepítési kvótáról szóló népszavazás kiírásáról. Az lesz talán a legegyszerűbb, ha legelőször felolvasom ezt a határozatot. „A Kormány 2004/2016-os határozata országos népszavazás kezdeményezéséről 1. A Kormány az Alaptörvény 8. cikk 1. bekezdésében biztosított jogkörében eljárva országos népszavazást kezdeményez a következő kérdésben: »Akarja-e, hogy az Európai Unió az Országgyűlés hozzájárulása nélkül is előírhassa nem magyar állampolgárok Magyarországra történő kötelező betelepítését?« 2. Felhívja a miniszterelnök kabinetfőnökét, hogy a kormány nevében az 1. pont szerinti kérdést hitelesítés céljából nyújtsa be a Nemzeti Választási Bizottsághoz.” Tájékoztatom Önöket, hogy ez meg is történt.

	 

	Tisztelt Hölgyeim és Uraim!

	 

	Ez azt jelenti, hogy a kormány fölfogása szerint a kötelező betelepítési kvótáról szóló döntést az országgyűléstől elvenni nem lehet. Erről a kérdésről rajtunk kívül, tehát a magyar parlament megválasztott képviselőin kívül, senki más nem dönthet. Az is köztudott – nem akarok zsákbamacskát árulni –, hogy az országgyűlés elutasítja a kötelező betelepítési kvótát, ezért ez azt jelenti, hogy aki elveti a kötelező betelepítési kvótát, tiltakozik az ellen, vagyis nemmel szavaz majd a népszavazáson, az valójában egyszerre áll ki Magyarország függetlensége mellett, és utasítja el a Magyarországra történő kötelező betelepítést.

	 

	Ha megengedik, szeretnék néhány mondatos indoklást fűzni a kormány döntéséhez. Először is meggyőződésünk, hogy az az út, amit a magyar kormány választott, vagyis a népszavazás útja egy európai dolog, az európai politika része, ezért jó szívvel ajánljuk másoknak is. A kormány úgy gondolja, hogy Európa egyik legfőbb értéke a demokrácia, és az Európai Unió is a demokrácia pillérein áll. Ez pedig azt jelenti, hogy nem hozhatunk az emberek feje fölött, az európai emberek akarata ellenére az életüket súlyosan megváltoztató, a jövő nemzedékek életét is meghatározó döntéseket, a kvóta pedig újrarajzolná Magyarország és Európa etnikai, kulturális és vallási arculatát is. A magyar kormány úgy látja, hogy erre nincs felhatalmazása sem az uniónak, sem Brüsszelnek, sem az európai vezetőknek, semmilyen európai testületnek sem. Eddig az európai embereket senki sem kérdezte meg, hogy akarják-e, elfogadják-e, vagy éppenséggel elutasítják a kötelező kvóta bevezetését. Mi, magyarok úgy érezzük – meggyőződésem, hogy a kormány egy közhangulatnak engedett, amikor a népszavazás kiírása mellett döntött –, hogy az emberek hozzájárulása nélkül bevezetni egy betelepítési kvótát nem más, mint visszaélés a hatalommal. Ezért Magyarországon meg fogjuk kérdezni az embereket erről a kérdésről ugyanúgy, mint ahogy megkérdeztük őket az Európai Unióhoz való csatlakozásról is.

	 

	Tisztelt Hölgyeim és Uraim!

	 

	Ezek voltak azok a megfontolások és érvek, amely alapján a kormány a népszavazás kiírását kezdeményezte.

	 

	Köszönöm szépen a figyelmüket!
