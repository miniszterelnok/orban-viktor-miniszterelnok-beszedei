Törökország sikere biztatás Magyarországnak
2013.02.6.

            Orbán Viktor sajtótájékoztatója Recep Tayyip Erdoğan török miniszterelnök budapesti látogatását követően.
        


	 

	Tisztelettel köszöntöm Önöket! Jó napot kívánok!

	Egy különleges alkalom a mai. Ritkán van módunk arra, hogy Törökország miniszterelnökét köszönthessük Magyarországon. Ez megtiszteltetés számunkra. Ráadásul kétségkívül ennek az évtizednek az egyik kiemelkedő politikai vezetőjét köszönthetjük Magyarországon. Nagyon kevés olyan vezető van ma a világon, aki olyan átalakításokat hajtott végre a hazájában, mint a mai vendégünk. Mi elismeréssel figyeljük ennek az átalakításnak az eredményeit, amelyek példátlanok. Nem ismerünk még egy olyan gazdasági sikert, mint amilyet Törökország vallhat magának az elmúlt tíz évben, ráadásul mindez a világgazdaság egy nagyon nehéz szakaszában történik. Törökország sikere biztatás Magyarország számára is; arról szól számunkra, hogyha egy nép bízik a saját erejében, ha megfelelő összefogást hoz létre, és megfelelő programot adnak a vezetői, akkor csodálatra méltó eredményeket lehet elérni. Nekünk is erre volna szükségünk, de a mi eredményeink egyelőre még nem vetekednek a török eredményekkel, nagyon reméljük, hogy ez a nap is elérkezik majd.

	Ami a tárgyalásokat illeti, elfogadtuk a miniszterelnök úrnak azt a javaslatát, hogy hozzunk létre egy felső szintű stratégiai tanácsot, amely a két ország közötti állandó kapcsolattartásra ösztönöz. Üdvözöltük és elfogadtuk a miniszterelnöknek azt a javaslatát, hogy közös energiaügyi munkacsoport jöjjön létre, és elfogadtuk a miniszterelnök úrnak azt a javaslatát is, amely arról szól, hogy a kereskedelmi forgalmat kétszerezzük meg, vagyis 2015-re érjük el az ötmilliárd dollárnyi volument. Ez ambiciózus cél, kevés ország van, akivel vállalkoznánk erre. Azt nem állítom, hogy csak a törökökben bízunk, magunkban is azért, de együtt talán könnyebb lesz. Mindenesetre minden kereskedelmi akadályt el fogunk hárítani. Van most még néhány akadály, amely a kétoldalú kereskedelmi kapcsolatokat nehezíti, ezeket el fogjuk hárítani. Magyarország támogatja Törökország európai uniós tagságát, ezen az álláspontunkon nem változtat az a tény sem, hogy ez az ügy nem mozdult előre az elmúlt években. Szeretnénk, hogyha a magyarok vízum nélkül utazhatnának Törökországba. Horvátország után a második leglátogatottabb hely ma a magyar turisták által Törökország, úgyhogy a magyar embereknek az az érdekük, hogy akadálymentesen utazhassanak oda, ezért támogatjuk a két ország közötti vízumszigorúság lazítását. Kértük a miniszterelnök urat, hogy a Magyarországon szerzett diplomák törökországi elismerése gyorsulhasson föl, és kifejeztem a miniszterelnök úr számára Magyarország szándékát, hogy a török atomenergia programban részt tudjunk venni, a képzésben elsősorban, hiszen Magyarországon ma is folyik ilyen szakemberek képzése, és Törökországgal is van már ilyen kapcsolatunk. Ezt szeretnénk erősíteni és növelni. Áttekintettünk külpolitikai kérdéseket is. Hálás vagyok a miniszterelnök úrnak, amiért megismertette velünk a nézeteit a Szíria körül kialakult helyzetről. Áttekintettünk kulturális kérdéseket. Örömmel fogadtuk a hírt, hogy Törökország kulturális intézetet állít fel Budapesten és kifejeztük azon szándékunkat, hogy mi is szeretnénk kulturális intézetet fölállítani Törökországban. Egyúttal befogadtuk azokat a török igényeket, amelyek a Magyarországon föllelhető török kulturális emlékek felújításról, méltó megőrzéséről és karbantartásáról szólnak, és ígéretet tettem a miniszterelnök úrnak, hogy minden ezzel kapcsolatos ügyet meg fogunk gyorsan oldani. Összességében tehát azt kell mondanom, hogy a mai tárgyalások egy erős szövetségessel zajlottak, hiszen szövetségesei vagyunk egymásnak a NATO-ban. Eddig is fontos partnerei voltunk egymásnak, és a mai tárgyalások ezt a minőséget, a kiemelt partnerséget megerősítették.

	Szeretném még egyszer a nyilvánosság előtt megköszönni miniszterelnök úrnak, hálásak vagyunk, hogy megtiszteltek bennünket a látogatásukkal.
	 

	 

orbanviktor.hu
