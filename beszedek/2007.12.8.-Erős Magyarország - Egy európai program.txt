Erős Magyarország - Egy európai program
2007.12.8.

            Orbán Viktor beszéde a Fidesz programját bemutató konferencián, a Gólyavárban.
        

 
Jó napot kívánok, tisztelt Hölgyeim és Uraim! Szeretettel és  tisztelettel köszöntöm mindannyiukat!
Ha megengedik, mindannyiuk  közül elsősorban természetesen Mádl Ferenc köztársasági elnök urat és  kedves feleségét, Dalma asszonyt. Megtisztelő, hogy itt vannak  közöttünk. Tisztelettel köszöntöm az Európai Néppárthoz tartozó  képviselőket és alelnöktársamat, aki volt olyan kedves, és megtisztelt  bennünket. No, és persze a régi barátot, Teufel miniszterelnök urat is.  Miniszterelnök Úr, köszönjük, hogy itt van velünk. Mi, akik néhány évvel  kevesebbet számlálunk, mint Ön, azt szoktuk hinni magunkról, hogy az  elszántság, a tettrekészség meg a bátorság mégiscsak valahogy inkább a  fiatalok tulajdonsága. De jól emlékszem, nem az első élményem, hogy Önt  hallgattam, hogy akárhányszor hallgatom meg Önt, mindig rá kell jönnöm,  hogy a nagy oroszlánok azért mégiscsak az öreg oroszlánok.

Nos,  külön köszönjük Önnek, Miniszterelnök Úr, hogy a szív ügyét szóba hozta.  Nem is gyarapítom tovább ezt a gondolatsort, csak ideillőnek érzem,  mert azt hiszem, hogy ez egy olyan gondolat, amivel hosszabb távon is  hozzájárultunk az európai gondolkodáshoz és talán közbeszédhez is. A mi  bíborosunk, Erdő Péter talán egy évvel ezelőtt egy interjújában mondta  azt, amit ideillőnek érzek, hogy Európának meg kell értenie, hogy  szüksége van a kereszténységre, mert kereszténység nélkül Európának  nincsen szíve. Vagyis e nélkül soha sem lesz olyasmi, amit szeretni  lehet majd, amit szeretni tudnak majd Európa polgárai.
 
Tisztelt  Hölgyeim és Uraim! Kedves Vendégek!
A programunk kezdete előtt már  beszélgettem a külföldi vendégeinkkel. Láthatóan nehezükre esik, mi  tagadás, néha nekünk is megérteni, hogy pontosan mi is történik ebben az  országban. Milyen országnak is a vendégei ők. Nem példátlan eset ez a  magyar történelemben, hogy nehéz megérteni azt a sajátos észjárást, a  különleges politikai helyzetet, amiben Magyarország van. Elő is  bányásztam a nyilván sokuk által ismert, külföldiek által talán kevésbé,  régi párbeszédet, amiből kitűnik, hogy milyen nehéz is megérteni  Magyarországot. Ez még a második világháború időszaka, a hadüzenet ügye,  amikor fennmaradt egy párbeszéd, legalábbis ha írásban nem is, de a  legendák világában, ami a Magyarország egyesült államokbeli  nagykövetének tisztségviselője és az amerikai külügyminisztérium magas  rangú tisztviselője között zajlott beszélgetésnek a lenyomata. A  következőképpen hangzik: Magyarország ugye köztársaság? Nem, nem, uram,  királyság. Akkor van királyuk? Nincs, tengernagyunk van. Akkor van  flottájuk? Nincs, mivel nincs tengerünk. Van valamilyen követelésük?  Igen. Amerikával szemben? Nem. Angliával szemben? Nem. Oroszországgal  szemben? Nem. Hát akkor kivel szemben vannak követeléseik? Romániával  szemben. Vagy úgy, akkor Romániának is hadat fognak üzenni. Nem, uram,  szövetségeseik vagyunk.
Nos, tehát kedves külföldi vendégeink  nehéz országba fogadtak el egy meghívást. Nehéz is, nehezen érthető  ország ez, gondoljanak arra, hogy tegnap Magyarország, amelyik tagja a  NATO-nak és az Európai Uniónak, éppen egy együttes kormányülést tartott  Oroszországgal, ami mégiscsak egy váratlan fejlemény. Vagy gondoljanak  arra, hogy Magyarországon hatalmon tud maradni egy kormányzat akkor is,  hogyha a neve a világpolitika színpadán, az európai politika színpadán a  hazugság áruvédjegyévé vált. Olyan mondat után, hogy „hazudtunk reggel,  éjjel meg este” – a mondat belső logikájával most ne törődjenek –  hatalmon lehet maradni, és a kormány úgy tud tenni, mintha mi sem  történt volna. Nehéz ország ez. Egy olyan országba érkeztek, ahol  tulajdonképpen állandósult a rendkívüli állapot. A rendkívüli állapot  nem a köznyugtalanságot jelenti, egy ország életében az a rendkívüli  állapot, amikor a kormány, amit a kormány akar, azt a választópolgárok  mindig elutasítják, és amit a választópolgárok akarnak, azt pedig mindig  a kormány utasítja el. És mi ebben a rendkívüli helyzetben élünk lassan  másfél esztendeje.
Aztán persze itt vagyunk mi is, szokatlan  dolog egy olyan ellenzéki párt, mint amilyen a Fidesz – Magyar Polgári  Szövetség, ami a felmérések szerint lassan kiüti a mennyezetet, óvnám is  magunkat attól, hogy komolyan vegyük ezeket a számokat, amelyből a  világon – szeretném aláhúzni – az ég egy adta világon semmi nem  következik. De mégiscsak példátlan egy európai agy számára, hogy az  ellenzék támogatottsága valahol a 68 százalék körül van, a kormányé  ehhez képest meg valahol a 20 és 30 közötti tartományban.
Nos,  tisztelt Hölgyeim és Uraim!
Valóban a helyzet olyan abszurd,  kedves Vendégeink, hogy szinte már Mrożek tollára kívánkozik. Ebben a  helyzetben én egy szerencsés döntésnek látom azt utólag is, amit a  Fidesz győri kongresszusa határozott el egy évvel ezelőtt, amely nem  egyszerűen arról döntött, hogy a Fidesz indítson meg egy programalkotó  munkát, hanem arról döntöttünk, hogy másképp kell gondolkodnunk a  politikai programokról. Ha úgy tetszik, csatlakoznunk kell ahhoz a  logikához, érdemes átültetnünk azt a logikát, amely szerint a  nyugat-európaiak, a nyugat-európai testvérpártjaink a programjaikat  készítik. Ismét a vendégeinkhez fordulok, ez egy olyan ország, ahol  értelmesnek tűnik egy olyan mondat a kormány részéről, hogy „ellenzéknek  nincs programja”.
Nyugat-Európában ez a mondat értelmetlen,  hiszen az ellenzéknek mindig van programja, mert valamilyen program  jegyében lépett fel a választásokon, és egész addig, amíg új programot  nem alkot, az a program van életben. De Önök az ilyen bugyutaságok,  mondjuk úgy, hogy közéleti szerencsétlenségek ellen kitalálták azt a  struktúrát, miszerint a nyugat-európai pártok alapprogramokat alkotnak.  Az alapprogramok lefektetik azokat az irányokat, értékeket és  szakma-politikai alapokat is, amire majd később a választási programok  és a kormányprogramok épülnek. Az éppen akkor aktuális számok, gazdasági  helyzet és viszonyok ismeretében. Ezért ennek az alapprogramnak az  elfogadása egy olyan tett a részünkről, amely nem egyszerűen a most  zajló vitákban ad számunkra mankót, azt mondhassuk persze, hogy van  programunk, hanem a következő esztendőkre is. Ha az alapprogramot jól  alkottuk meg, akkor talán 10-15 évre is megadja a választ arra, hogy mit  akar a Fidesz; mi a jobboldal programja. Úgy, mint ahogy a német  kereszténydemokratáknál is, a most elfogadott alapprogramot megelőző  alapprogram az 1994-es évből származik, és a kereszténydemokraták ezért  mindig joggal mondták Németországban, ha valaki tudni akarja, hogy mi  következik kereszténydemokrata kormányzás esetén, akkor üsse fel az  alapprogramot, és abból megkapja a választ a kérdésre. 
 
Tisztelt  Hölgyeim és Uraim! Kedves Vendégeink!
Ráadásul nem egyszerűen  csak egy mrożeki abszurditásokat mutató országba érkeztek most Önök  vendégként, hanem egy olyan országba is, amely egy népszavazásra  készülődik, ami nem túl gyakori dolog olyan országokban, ahol a  népszavazás csak kisegítő eszköze a képviseleti demokráciának. De  szeretném, ha Önök tudnák, hogy ez egy nagyon fontos pillanat lesz  Magyarország életében. Ez a népszavazás lényegében egy előrehozott  választás lesz. Ugyanis nemcsak arról fogunk dönteni, hogy mi legyen a  feltett kérdésekkel, hanem ítéletet mondunk az egészségügy jövendőbeli  szerkezetéről, az oktatás jövendőbeli szerkezetéről, sőt mi több választ  adunk arra a kérdésre, hogy ezen az úton akarunk-e tovább menni, amely  meggyengítette Magyarországot, vagy egy másik irányt kívánunk, amely  Magyarországot ismét erőssé teheti. Ezért mondom, hogy a népszavazás egy  előrehozott választás lesz.
No, de most már sok mindent mondtam  arról, hogy milyen bonyolult ország ez. Kedves vendégeinknek azonban az  az igénye mégis csak jogos lehet, hogy most már azért mondjuk meg, azon  túl, hogy abszurd az ország, mégis: mi itt a legnagyobb gond. Mi az,  amitől leginkább szenvednek a magyarok? Mi fáj a legjobban? Mi  magyarázza ezeket a szinte már felfoghatatlanul elbillenő arányokat  mutató felméréseket? A kormány elutasítottságát, az újra és újra kitörő,  felszínre törő feszültségeket. Ha egy mondatban, egy gondolatban  kellene válaszolnom Önnek, mondjuk Miniszterelnök Úr, erre a kérdésére,  akkor valami olyasmit mondanék, hogy Magyarországon a legnagyobb gond,  amitől a legjobban szenvedünk, az önbecsülés hiánya.
Magyarországon  elpárolgott az önbecsülés. Nem csak az ellenfélé, a saját önbecsülésünk  is elpárolgott. Mert miből fakad az önbecsülés? Az önbecsülés  tulajdonképpen azt jelenti, hogy büszkék vagyunk arra, ahogyan élünk.  Arra az életre, amit képesek vagyunk magunknak teremteni. Ha körülnézünk  ma Magyarországon, akkor azt látjuk, hogy a magyaroknak, és nemcsak a  kormánypártiaknak, hanem azt kell mondanom, hogy talán még a többség,  ezt is megkockáztatom, a többség számára általánossá, szinte  legyőzhetetlenné, ezért elfogadhatóvá vált a hazugság, a korrupció, a  színlelés, a megtévesztés, az őszintétlenség. Egy ilyen életre nincs  miért büszkének lenni. Ezért a legfontosabb, minden programot megelőző  fontosságú kérdés az, hogy Magyarországon a közéleti szereplőknek azt  kell célul kitűzniük, hogy helyreállítsák Magyarország és a magyarok  önbecsülését. Ez a program, amelyről most beszélünk, egy fontos lépés,  hogy a magyarok helyreállítsák az önbecsülésüket, és olyan életet  tudjanak berendezni maguknak, amely olyan értékekre épül, amelyre  büszkék lehetünk. Nemcsak itthon, hanem Európában is.
Tisztelt  Hölgyeim és Uraim! Kedves Vendégeink!
Nemcsak az önbecsülés  hiányától szenvedünk, hanem az értelmes viták hiányától is. A mai magyar  politikából hiányoznak az értelmes viták. Agancsviadalok, rövid távú  kommunikációs szempontú szóváltások, akciózások. A mai esemény azért  frissítő és egyszerre inspiráló is a számomra, mert végre ki tudjuk  magunkat szabadítani – ha csak egy délelőtt erejéig is – ebből az  átkozott politikai közegből, és értelmes vitát folytathatunk, értelmes  beszédet folytathatunk valóban fontos kérdésekről. Persze Európában is  előfordul, hogy a nyilvánosságban nem a politika legfontosabb kérdéseit  választják ki a kommentálásra érdemes témák közé azok, akiknek ez  dolguk. Legutóbb a német kongresszusokat kísértem figyelemmel, ahol  élénk, talán legfontosabb vita a kongresszusok után az volt, hogy hány  percig tapsoltak az elnöki beszéd után az SPD kongresszusán, és hány  percig tapsoltak a CDU kongresszusán. Tehát nem csak mi szenvedünk  attól, amiről beszélek, de higgyék el, hogy a politika általános  szellemtelenségén, időnként céltévesztésén túl itt, Magyarországon még  egy jó adag provincializmus is nehezíti az életünket. Szájer József egy  mondatával utalt is erre, hogy a magyar közbeszédben hajlamosak vagyunk  egy-egy kategóriát, értéket abszolutizálni, s ha valamit  abszolutizálunk, onnantól kezdve a szellemnek sok tennivalója,  mozgástere már nem marad.
Nos, ezért én szeretnék köszönetet  mondani Navracsics Tibornak, hogy tető alá hozta ezt a mai délelőttöt.  Olyan ez a délelőtt a számunkra, legalábbis az én számomra, mint egy  oxigénpalack, amikor az ember körül fogy a levegő, és végre, végre újra  friss, éltető levegőhöz juthat. Úgyhogy, Tibor, Neked is, mint  frakcióvezetőnek és munkatársaidnak is szeretném mindannyiunk nevében  megköszönni, hogy lehetőséget adtál erre a délelőttre.
Szerencsés  döntéseteknek érzem azt, hogy végül is nem egy nagygyűlésen történik egy  nagy, kongresszusi sportcsarnok teremben a program bemutatása, hanem  sokkal inkább egy higgadt és nyugodt hangvételű konferencián. Azt is a  mai délelőtt értékei közé sorolom, hogy a mai találkozónkat megelőzte  sok ezer ember bevonása ebbe a beszélgetésbe. Az, ami itt most történik,  annak nem csak mi vagyunk a részesei, aki a végkifejlet helyszínén itt  lehetünk, hanem az a sok ezer ember, aki egy év alatt elmondta a  véleményét, megírta a javaslatait, közreműködött ennek a programnak az  elkészítésében. Ez az egy év, amely mögöttünk van, és a  programalkotásnak ez a sajátos természete, amit választottatok, engem  mindig megerősít a saját magunk politikai közösségének természetét,  rendíthetetlenségének természetét illetően. Egy olyan erős politikai  közösség a mienk, amelyhez hasonlót nagyon keveset lehet találni a  magyar történelemben is, de Európában is.
Ha megengedik, itt is  elmondom, hogy amikor ránézek a saját politikai közösségünkre, akár ezen  a mai délelőttön, vagy akár ennél nagyobb rendezvények kapcsán, akkor  mindig eszembe jut a mamutfenyőnek a története. Ugye, régóta kínozza az  embereket az a kérdés, hogy mitől van az, hogy a mamutfenyő akár ezer  évet is, sok száz évet, időnként ezer évet is képesek megélni. A  legutóbbi kutatások szerint a válasz erre a kérdésre úgy hangzik, hogy a  mamutfenyőket a megfelelő pillanatban, valamikor a hatvan és nyolcvan  éves koruk között valami erdőtűz érte. Emésztette őket a tűz, de nem  pusztította el. És ezért a törzsük egy olyan ellenanyagot termelt ki,  egy olyan növekedési pályára lépett, egy olyan módszert választott saját  maga gyarapítására, amely később már egyetlen, a bioszférában  föllelhető élőlény által sem támadható eredményesen. Ezért a  mamutfenyőknek, ha jó időben éri őket a tűz, és nem pusztítja el, akkor  életük végéig a bioszférában már nincsen ellenségük. Egy veszély  fenyegeti csak őket, mint ahogy a mi politikai közösségünket is. Ez  pedig az, hogyha a növekedés során aránytalanul fejlődnek a tagjaik. A  súly az aránytalanság miatt az egyik vagy a másik oldalra elhúzza őket,  kidőlnek, és elpusztulnak. Ha azonban egy közösség képes megtalálni a  belső egyensúlyát, ha képes olyan programot alkotni, amelynek az  egyensúly az előfeltétele, ha jól jelöljük ki a közösségünk szellemi,  problematikus súlypontját, akkor ez a nagy mamutfenyő sohasem fog  elbillenni. Amíg az idők fönnállnak, addig a magyar választóközönség  biztos lehet abban, hogy lesz egy olyan politikai alternatíva, amely a  számunkra fontos értékek mentén szerveződik, és azokat képviseli a  magyar közéletben.
Nos, tisztelt Hölgyeim és Uraim!
A rövid  köszöntés után engedjék meg, hogy a kiválasztott gondolataimat  ismertessem most Önökkel. Az első gondolat, amiről szeretnék ma itt  Önökkel beszélni, az úgy hangzik, hogy mire való ma egy politikai  program Magyarországon? Ha az ember elolvassa ezt az impozáns kiállítású  kiadványt, akkor az első oldalakon a magyar politikában régen olvasott,  szép, szívhez szóló, komoly, veretes szöveggel találja magát szembe.  Ennek az első szövegrésznek a lényege úgy hangzik, ez is a címe ennek a  fejezetnek, hogy „A jövő visszahódítása”. Ez a dokumentum arra a  kérdésre, hogy mire való ma egy politikai program, azt a választ adja,  hogy arra való, hogy visszahódítsuk a jövőt. Ez jól fest egy újság  címoldalán, de mit jelent? Ez azt jelenti, ha jól olvastam a programot,  hogy ma a mi analízisünk szerint Magyarországon nem a jövendőt  meghatározó szándékok, hanem a múlt, a múlt ösztönei, a múlt reflexei, a  múlt politikai gyakorlata és a múlt emberei uralkodnak. És ami  történik, az nem előre visz bennünket, hanem időben visszafele.  Visszavisz valami olyan állapot felé, amelyet el akartunk hagyni,  amelyet le akartunk zárni, amelyet magunk mögött akartunk hagyni már  régóta. Tehát ennek a politikai programnak ma az a célja, hogy ahelyett,  hogy Magyarország visszafele haladna, a magyar emberek visszavehessék a  jövőt, és végre – átlépve az ország saját árnyékát, ha úgy tetszik – a  jövő kérdései felé forduljanak.
Nos, tisztelt Hölgyeim és Uraim!
Mit  jelent az, hogy visszafelé megyünk a múltban? Ez is egy bevett  kommunikációs panelje a politikai közbeszédnek, gyakran fordul elő. Az  ellenfél is szokta ránk mondani, mi is mondjuk most éppen az ellenfélre.  Na de mi az értelme ennek a mondatnak? Nos, tisztelt Hölgyeim és Uraim!  Ahhoz, hogy a visszafele haladás értelmét a mai politikában pontosan  fölfoghassuk, akkor vissza kell nyúlnunk a kezdőponthoz, a  rendszerváltáshoz. A rendszerváltoztatás szándékait kell tisztáznunk.  Mit is akartunk akkor? Mindenkit szeretnék emlékeztetni arra, hogy a  nyolcvanas években, mikor megfogalmaztuk a rendszerváltoztatás  célkitűzéseit, akkor a törekvéseink középpontjában valami olyasmi is  állt, hogy az államszocializmusban összefonódott gazdaságot és politikát  külön kell egymástól választani. Hiszen a legnagyobb baja, ez vitte  csődbe tulajdonképpen Magyarországot 1990-re, az volt, hogy ez a két  szféra, a politika és gazdaság összefonódott. A tervalku egyszerre volt  gazdasági és politikai folyamat. Az MSZMP Központi Bizottságában  megtalálhatóak voltak a legnagyobb vállalatok vezérigazgatói is, és a  politikai és gazdasági karrierek között teljesen természetes volt az  átjárás. A cél tehát az volt, hogy az összenőtt gazdasági és politikai  szférát különválasszuk. Ne elszigeteljük, mert nyilván a gazdaság és a  politika között mindig van egy kapcsolat. Ez szükségszerű, hogy így  legyen. De az, hogy két elkülönült entitás között kapcsolat van, nem  azonos azzal, hogy a kettő összenő. Nyilván itt egy kényes viszonyról  van szó. Én nem is a politika és a gazdaság házasságát, hanem sokkal  inkább az ennél mobilisabb, variábilisabb együttélést tartom fontosnak; a  politika és a gazdaság együttélésének megfelelő formáját. Sohasem vezet  jóra, mindig bajt okoz az, ha egyik vagy másik szféra elhatalmasodik a  másikon. Arról a problémáról, amikor a gazdaság hatalmasodik el a  politikán, ma nem szeretnék hosszabban beszélni, de tudjuk, hogy ez a  veszély is létezik. Európában is létezett, a neoliberális gondolkodásmód  ezt a veszélyt hozta egyébként Európába, ami azt jelenti, hogy a  politikusok, a politikai döntéshozók elfogadják a gazdasági életnek azt  az egyébként érthető törekvését, mi több, követelését, hovatovább  nyomását, hogy a politikai döntéseket egyetlen szempont mozgassa: a  gazdasági racionalitás. S a politikának szembe kell állnia, és a  társadalomnak szembe kell szállnia ezzel a törekvéssel, mert a politikai  döntéseknek csak egyik, bár nagyon fontos szempontja a gazdaság.  Létezik azonban biztonság, legyen szó közbiztonságról vagy katonai  biztonságról. Létezik környezetvédelmi megfontolás, a jövő nemzedékek  iránti felelősség vagy éppen léteznek demográfiai természetű szempontok,  amelyeket egy politikai döntésnél érvényesíteni kell. Tehát az sem jó,  ha a gazdaság rátelepszik a politikára, de Magyarországnak ma nem ez a  baja. Az én állításom, amivel szeretném itt ma Önöket megismertetni, az  ennek az ellenkezője. Én arról a bajról szeretnék beszélni, amikor a  politika rátelepszik a gazdaságra, amely meggyőződésem szerint ma minden  gazdasági bajunk gyökere.
Nos, tisztelt Hölgyeim és Uraim!
A  gazdaságnak van egy belső önszabályozó rendszere, amely képes arra,  hogy a természetellenes gazdasági folyamatokat előbb vagy utóbb  kiküszöbölje, a gazdasági életen belül jelentkező bajokat egy  önkorrekció segítségével orvosolja. Azonban a politikának ilyen belső,  önkorrekciós, önszabályozó rendszere nincs. Illetve egyetlen dolog van,  ezt úgy hívják, hogy erkölcs. Az erkölcs írott és íratlan szabályai,  amelynek szabályzatgyűjteményét mi egész egyszerűen demokráciának  szoktuk nevezni. Ha ezeket a törvényeket betartja a politika, akkor  képes saját maga hibáit kijavítani, képes megújulni, képes újraalkotni  önmagát.
Tisztelt Hölgyeim és Uraim!
Nem véletlen, hogy az  az Európa, amiről beszélünk, ahonnan a vendégeink ma érkeztek, éppen  ezért a demokratikus berendezkedés és a szabad piacgazdaság párosítását  választotta, mert úgy látta, sok száz év alatt azt a tanulságot vonta  le, hogy ennek a kettőnek a találkozása, ezek a keretek biztosítják  legoptimálisabban az európai társadalmakban az egyéni szabadságot, a  gazdasági és társadalmi gyarapodást és fejlődést.
Nos, tisztelt  Hölgyeim és Uraim!
Ezen a ponton hadd tegyek egy kitérőt a  növekedés, gyarapodás és fejlődés kérdéséhez. Ugyanis itt is van egy  különlegesség, amit Nyugaton nem tapasztalok, de Magyarországon igen.  Magyarországon, ha növekedésről beszélünk, akkor mindig csak gazdasági  növekedésről beszélünk, holott a növekedésnek van egy társadalmi értelme  is. A növekedést a gazdaságban könnyen tudjuk mérni. Ennek kialakult  módszertana van. Nyugaton már van, de Magyarországon még nincs kialakult  módszertana annak, hogyan mérjük a társadalmi növekedést. A politikának  a célja nem a gazdasági növekedés, hanem a társadalmi növekedés, a  társadalmi gyarapodás, a lelki és közösségi erőforrások növekedése, a  társadalmi kohézió erősítése, a lélekszám növekedése, a civilizáltság,  kultúráltság, a képzettség színvonalának emelése. Ezeket is mérni  kellene, mint ahogy Magyarországon sajnos ma ez nem mérjük.
Tisztelt  Hölgyeim és Uraim!
Visszatérve a politika önszabályozó  rendszerére. Természetesen, amikor a politika elveszíti az erkölcsi  alapjait, vagyis elveszíti a belső önszabályozó rendszerének működéséhez  szükséges törvénykönyvét, azért nem kizárólag a politikusok a  felelősek. A közélet azért mindig több, mint a politikusok ilyen vagy  amolyan gyülekezete. Az, hogy egy politikai rendszer elveszítheti az  erkölcsi mércéjét, és így az önszabályozó rendszere megbénul, az a  politikával, közélettel foglalkozó – az egyszerűség kedvéért most  nevezzük ezt – értelmiségnek is felelőssége. Az, hogy egy ország oda  juthat, hogy az erkölcsi normák teljesen mellőzhetőek a politikai  döntéseknél, ez egész egyszerűen elfogadhatatlan. Az, hogy a társadalom  együtt él azzal, hogy szinte közhely számba megy, hogy az erkölcsi  szempontok nem érvényesülnek a politikában, hogy ez egy elfogadott  állapottá válik, ebben a politikusok felelősségén túl bizony látnunk  kell a teljes magyar értelmiség felelősségét is. Amikor egy politikai  párt be tudja csapni az egész országot, akkor ez nagyon súlyos  szegénységi bizonyítvány nem csak az ellenzékre, hanem az egész magyar  értelmiségre nézve, tisztelt Hölgyeim és Uraim.
Nos, tehát mire  való egy program itt és most Magyarországon? A program célja először is a  gazdaság és a politika szétválasztása. Másodszor a politika  önszabályozó rendszerének helyreállítása, egyszerűség kedvéért a  demokrácia helyreállítása, illetve a gazdasági és a társadalmi növekedés  biztosítása. Ez a program ezt a három funkciót próbálja betölteni. Hogy  jutottunk ide, ahol vagyunk? Mitől gyengült le Magyarország? Miért van  az, hogy visszanézve innen, nem mondanám, hogy erről a magaslatról,  hanem kitekintve ebből a gödörből, az 1998 és 2002 közötti év, amelyek  közel sem voltak hibátlanok, lassan már aranykorszaknak tűnnek fel?  Mitől van ez, tisztelt Hölgyeim és Uraim? A válasz talán abban ragadható  meg, hogy Magyarország ma egy végzetesen legyengült ország, aminek  elsődleges oka, hogy a politika elveszítette a kontrollját, amely nem  balesetszerűen következett be, hanem jól átgondolt előzetes szándékok és  tervek szerint.
A politika Magyarországon korrupttá vált,  megromlott, hazugságok, csalások, trükkök, megtévesztések és a tényleges  korrupciós ügyek együttesen romlottá tették a mai magyar politikát, és  ezzel súlyosan legyengítették Magyarországot, tönkretették a gazdaságot,  és formálissá tették a demokrácia működését. Erre szoktuk a Fideszben  azt mondani, hogy Magyarországon ma demokrácia nélküli többpártrendszer  működik. A homlokzat még, úgy-ahogy rendben van, de nem javasolt bemenni  a házba. Az én állításom, amelyet szeretnék ma itt megosztani önökkel,  úgy hangzik, hogy a regnáló hatalom tudatosan számolta fel a politikai  szabályzórendszerét. Tudatosan söpörte félre a demokratikus  játékszabályokat. Tudatosan gyűrte maga alá a demokratikus  intézményeket, vagyis szándékosan számolta fel a versenyt a politikában.  Hiszen ami történik, nem más, mint a verseny felszámolása a  politikában. Hogyan lehetne versenyről beszélni ott, ahol csalással  lehet győztest hirdetni? Ahol olyan módszereket lehet alkalmazni,  amelyeket a versenyszabályzat eleve tilt, és ha valaki mégis alkalmazza,  mégis győztessé válhat. Ez azt jelenti, hogy valójában nem működik a  politikában a verseny. 
 
Tisztelt Hölgyeim és Uraim!
Hogyan  tette korrupttá a politikát az uralkodó elit? Hogyan tette tönkre ez a  korrupt politika a gazdaságot? Érdemes erről a kérdésről, hiszen ez egy  evidencia – legalábbis a jobbközép értelmiség egymás közötti  beszélgetéseiben – érdemes egy kicsit mélyebbre ásnunk. Szerintem két  módon tette tönkre a megromlott politika a magyar gazdaságot. Először is  azzal, hogy véglegesítette a magyar gazdaság duális szerkezetét. A  második – mind a kettőre ki fogok majd röviden térni – nyers  pártpolitikai és hatalmi törekvések finanszírozására használja a magyar  gazdaság összes erőforrását. Ez a két mód az, ahogyan tönkre tették a  magyar gazdaságot.
Azt mindannyian tudjuk, hogy a  rendszerváltoztatás után, hogy a duális szerkezetről beszéljek röviden,  Magyarországon kialakult egy olyan helyzet, a duális gazdasági  kifejezést nyilván mindenki érti, aki itt van, amikor megjelent egy jól  működő, prosperáló, magas profithozamot előállító, külföldi kézben lévő  beruházástömeg: az egyik gazdaság. Azzal szemben ott áll egy  tulajdonától megfosztott, vagy legalábbis csak korlátozottan azzal  rendelkező lét-nemlét határán, csőd és megmaradás határán egyensúlyozó  kicsi, tőkeerejét tekintve szegény kis- és középvállalkozói réteg. Ez a  duális szerkezet. Mindannyian azt gondoltuk, hogy ez az első egy-két  évben természetes, de a cél az, hogy ez egy átmeneti helyzet legyen. Az  egész rendszerváltoztatás utáni kormányzás értelme és célja az, hogy ez a  duális szerkezet megszűnjön, részben úgy, hogy a két szféra a kis- és  középvállalkozók számára is értelmes, eredményes módon kapcsolódik  össze, részben úgy, hogy a kis- és középvállalkozók felerősödnek  Magyarországon, és így a magyar tőke, a magyar gazdaság is megerősödik.  Azonban ma 2007-et írunk, 17 év telt el a rendszerváltás óta, és ki kell  mondanunk, hogy a duális gazdaság nem egy átmeneti kísérő jelensége a  magyar rendszerváltásnak, hanem tartóssá vált eleme a magyar gazdasági  rendszernek.
Nos, tisztelt Hölgyeim és Uraim!
Ennek a  következményeit mindannyian ismerjük. A nemzeti össztermék nagyobb része  egész egyszerűen nem marad az országban, a fogyasztást nem élénkíti, a  beruházásokat alig-alig támogatja, ha politikusi nyelven szeretnék  fogalmazni, akkor azt mondanám, hogy a nemzeti össztermék valójában nem  minket gazdagít, hanem valaki mást. 
Tisztelt Hölgyeim és Uraim!
A  mai helyzetben, amikor egy százalékot is alig tesz ki a gazdasági  növekedés, akkor különösen egyszerűen elgondolhatjuk, hogy az elmúlt év  gazdasági növekedési hozamából mennyi gazdagította egy ilyen duális  gazdasági szerkezet mellett a magyarokat. Ha figyelembe vesszük, hogy  ennek az egy százalékos nemzeti össztermék-növekedésnek a számítási  módszertanát ez előtt néhány évvel megváltoztatták, most már a  feketegazdaság, a prostitúció meg a kábítószer-kereskedés is benne van a  magyar gazdasági növekedési mutatóban, és ha ezt kivonnánk ebből a 0,9  százalékból, erősen kétséges, hogy az, amit a józan felfogású emberek  gazdaságnak tekintenek, egyáltalán produkált-e valaminő növekedést az  elmúlt évben.
Nos, a történetre mindannyian emlékeznek. 1998 és  2002 között elindítottunk egy folyamatot, amelynek az volt a célja, hogy  a nagy nemzetközi cégekkel felesleges konfliktusok nélkül – ami nem azt  jelenti, hogy konfliktusok nélkül, mert az nem ment, de – olyan új  megállapodásokat kössünk, amelyek megerősítik a magyar tulajdonú  gazdaságot is, a hazai kis- és középvállalkozásokat, amelyek egyébként  nem mellékesen a legtöbb embernek, aki nem tulajdonos, hanem munkaerejét  bocsátja áruba, ad lehetőséget kenyérkeresetre. Ismerik a  Széchenyi-terv történetét, ismerik a Matolcsy György nevével fémjelzett  gazdaságpolitikát, és azt a történetet ismerik, hogy a 2002-es  kormányváltás után lényegében egy-másfél esztendő alatt hogyan  szüntették meg, iktatták ki a magyar gazdaságból azokat a  mechanizmusokat, amelyek éppen ezeket a célokat szolgálták volna.
Ennél  egy bonyolultabb folyamat az, ahogyan, amit én „kettes folyamatnak”  neveztem, ahogyan a politika ma tönkreteszi a gazdaságot. Meg is  fogalmaztam, most fel fogom olvasni ezt a három mondatot, mert szeretnék  szabatosan fogalmazni. A másik rombolási irány az, hogy a politikai  hazugságok és hibák árát, a hazugság árát a magyar gazdasággal  fizettetik meg. Ez azt jelenti, hogy a kormányzópártok saját politikai  és hatalmi törekvéseik, céljaik szerint használják fel a költségvetési  forrásokat, élik fel az ország tartalékait, az így keletkezett  horribilis hiányt pedig adósságot, infláció formájában, megszorításokkal  és új adók formájában, a szociális kiadások drasztikus csökkentésével  ráterhelik a magyar gazdaságra. Ez a bonyolult mondat adja meg a választ  arra, hogy hogyan teszi tönkre ma a magyar politika, ez a korrupt  politika a magyar gazdaságot.
Egy mondatban összefoglalva, ma az  uralkodó politikai elit a magyar gazdaság minden növekedési energiáját  feléli a saját politikai túlélése érdekében. A saját politikai céljaikat  nem saját erőforrásokból, nem általuk létrehozott saját új  erőforrásokból, mint ahogy mi tesszük, közösséget hozzunk létre, pártot  szervezünk, szövetséget építünk, szóval nem ezekből az erőkből  finanszírozzák, és tartják fönn, élik el a politikai céljaikat, hanem  egész egyszerűen a magyar gazdaság pénzügyi erőit csoportosítják át a  politikai céljaik érdekében. No, ez az a két romboló folyamat, amely  egyszerre érvényesül Magyarországon, és amellyel a magyar politika  tönkreteszi ma a magyar gazdaságot. Ez okozza a válságot.
Miközben  az állam egyfelől látványosan kivonul a gazdaság lassan minden  területéről, a hallatlanul magas adókért cserébe az adófizetőknek szinte  semmit sem szolgáltatva, azt hihetnénk, hogy éppen hogy elválasztja a  gazdaságot a politikától, éppen fordítva, mert közben a másik ajtón  visszatér, durván beavatkozik a gazdaság működésébe, túladóztat,  erőforrásokat von ki, korrupciós rendszereket működtet, kliens-rendszert  építet, a hazai tulajdonú vállalkozásokat háttérbe szorítja, és nem  teszi lehetővé, hogy azok megerősödjenek. Ezen a formán, ezen az ajtón  belépve pedig visszatér, és rátelepszik a magyar gazdaságra. Azt kell  mondanom, ha nem is ugyanúgy telepszik rá ma a politika a magyar  gazdaságra, mint ’90 előtt, de a jelenség nagyon hasonló. Ezért mondtam,  hogy térjünk vissza a rendszerváltáshoz, hogy megértsük, mi az a  helyzet, amely fojtogatja ma a magyar gazdaságot. Ha már korábban a  házasság meg az együttélés példáját hoztam, akkor hogy maradjak ennél a  gondolatkörnél, azt a képet rajzolom fel, hogy ma a magyar politika  lényegében megerőszakolja a gazdaságot. Ez azonban felvet egy nagyon  nehéz politikai kérdést.
Miért történik ez? Hát miért csinálják?  Erre józan ésszel nehéz, de nem lehetetlen választ adni. Lényegében  három lehetőség kínálkozik, hogy megadjuk a választ erre a kérdésre.  Miért csinálják mindezt? Az első, hogy mert ilyenek. Gonoszok, tönkre  akarják tenni az országot, itt mindenfajta összeesküvés-elméleteket  tudnék felvázolni, a magyar jobboldal inkább periférikus irodalma széles  választékot szolgál az ember számára, ha itt keresi a megfejtést. Én  ezt nem osztom. A másik lehetőség, hogy ügyetlenek, szakmailag nem  értenek hozzá, buták. Én ezt a választ sem fogadom el, azért, mert ugyan  nem látunk a fejükbe, és ezt a kérdést, hogy azok-e vagy sem, nem tudom  eldönteni, de hogy egyébként, ha Önök kinyitnak ma egy weboldalt, vagy  bekapcsolják a rádiót, vagy elmennek egy gondolkodó emberekből álló  társaságba, akkor azonnal összetalálkoznak olyanokkal, akik éppen  programot írnak, programot alkottak, vagy már közzé is tették a  programjukat. Tele van a magyar értelmiség ilyenekkel. Soha nem látott  gazdagságban alkotott meg, és hozott elő programokat: egészségieket,  gazdaságiakat, tehát ha a politikai elit esetleg korlátolt is volna, az a  lehetőség, hogy mások tudását bevonja, ami egyébként a kormányzás  normális módja, akár megvásárolja, akár alkalmazza, akár csak elcsenje,  ez a lehetőség nyitva áll. Ezért azt mondani, hogy azért teszik tönkre  ma a gazdaságot, mert nem tudnák, hogy mit kellene csinálni, én ezt a  választ sem fogadom el. Mi a harmadik lehetséges válasz?
Most itt  egy bonyolult kérdésről kell beszélnem, hiszen egy nehéz kérdést kell  megválaszolni. Röviden azt kell mondanom, hogy valójában szembe kell  néznünk azzal a ténnyel, hogy egy másfajta társadalmi berendezkedést  akarnak, mint mi. Azért nem értjük meg pontosan az ő szándékaikat, mert a  mi szemünk előtt lebeg egy társadalomkép: milyen Magyarországot  akarunk, milyen rendszerben szeretnénk élni, és azt gondoljuk, hogy  mindenki, aki részt vesz a demokratikus diskurzusban, ugyanezen célt  tekinti érvényesnek a saját maga számára is. Az igazság az, hogy ők nem  azt a rendszert, a versenyre épülő politikai és gazdasági rendszerét  akarják felépíteni, mint mi, hanem egy egészen másik berendezkedést. És  ha annak a logikájából nézzük, hogy mi történik, hirtelen  megvilágosodásunk támad. Szándékosan egy másfajta típusú berendezkedés,  társadalmi berendezkedés érdekében történik mindaz, ami történik.
Néhány  szót kell szólnom arról, hogy mi is az a berendezkedés. Széles képből  szeretnék közelíteni a konkrétabb válasz felé. Ha messziről nézzük,  akkor azt mondom Önöknek, hogy számunkra a rendszerváltoztatás alapját  szolgáló nyugatos társadalmi berendezkedés helyett ők inkább egy  keleties berendezkedést akarnak. Itt most persze rögtön elnézést kell  kérnünk a japánoktól, a kínaiaktól, tehát azoktól, akik ha a Kelet szót  hallják, azt magukra is vonatkoztatják, itt a mi fejünkben élő Kelet  szóra kell gondolni. Hát oroszos, így is mondhatnám. Tehát az ismert  oroszos társadalmi berendezkedésről van szó, amely lényegileg tér el a  nyugatostól.
Most ha megengedik, nem bonyolódnék abba a rendkívüli  izgalmas kérdésbe, hogy miközben Szájer József szavait az előbb  megérthettük, hogy a Nyugat éppen megújult Merkel kancellár asszony  személye, Sarkozy személye, a 68-asok szellemi dominanciájának  gyengülése, talán hanyatlása és egy új jobboldal megszületése  Nyugat-Európában, ezt világosan jelzi, nem szoktunk figyelmet szentelni  annak, hogy a Kelet is megújult. Az oroszos Kelet is megújult. Ez már  nem az, pontosabban ez még ugyanaz, ami volt, de megújult. Nem lett  Nyugat, hanem saját magát újította meg a saját logikája szerint. Ilyen  szempontból a kritikánk nagy része a putyini Oroszország felé ugyan  érthető, de nem értelmes. Olyasmit kérünk számon rajtuk, amik nem  szerepelnek a céljaik között. Az, hogy ott is van választás, ott is van  parlament, ott is működnek a piacgazdaságra jellemző formális  intézmények, megtéveszt bennünket.
Azoknak a logikája,  összeszerveződése, a világ, amit az kirajzol, az élet, ahogyan abban  élni lehet, az egészen különböző attól, mint amit mi szeretnénk. Tehát  azt kell mondanom, hogy amit ma, ha messziről nézem, a kormány  törekvései kirajzolnak, az egy keleties, oroszos típusú társadalmi  berendezkedés megvalósítása. Nem olyan brutálisan, mint ahogy azt  megszoktuk tőlünk Keletre, hanem ennek a közép-kelet-európai, kicsit  operettes-bécsies hangulatában.
Tisztelt Hölgyeim és Uraim!En
nek  a társadalomképnek, hogyha közelítünk a konkrét valósághoz, lényegi  eleme, hogy gyenge legyen a középosztály. A középosztály nem véletlenül  gyenge. Azért gyenge, mert az uralkodó osztály azt akarja, a ma hatalmon  lévő politikai kurzus azt akarja, hogy a középosztály vékony és gyenge  legyen. Ennek a társadalomképnek része, hogy minél több legyen a  függőségben élő ember. Olyan, aki valami központilag szervezett  transzferre, szétosztásra, redisztribúcióra szorul, mert ezen keresztül  lehet hatalmat és befolyást gyakorolni. Nos, sohasem célja – szemben  velünk – a mai hatalomnak és annak a gondolkodásnak nem célja, hogy  felszámolja az embereket függőségbe kényszerítő körülményeket. Ezt csak  mi gondoljuk. Mi szeretnénk, ha minél több autonóm, saját lábán álló,  független személyiségből álló, egyre gyarapodó középosztálya lenne  Magyarországnak. Ezért mi szeretnénk, ha egyre kisebb lenne azoknak a  száma, akik egyfajta függőségi hálóba szervezetten kell, hogy éljék az  életüket. De ők nem gondolják, hogy ez baj volna. Hát ők minden  döntésükkel ezeket a függőségi hálókat építik újra, erősítik meg, fonják  egyre vastagabbra és vastagabbra. 
Tisztelt Hölgyeim és Uraim!
Ennek  a társadalomképnek felel meg a gazdaságpolitika is. Első látásra az  ember azt gondolná, hogy ez nem más, mint egy neoliberális  gazdaságpolitika. Számos olyan döntést látunk, amely valójában kizárólag  a legvagyonosabbak, a nagytőke érdekeit szolgálja, és hátrányos  mindenki másnak. Az ember könnyen rávágja: itt neoliberális  gazdaságpolitika van, ami legyengíti az államot, értelmetlen mértékig  privatizál, olyan helyre is be akarja engedni a piacot, ahol egyébként  annak semmi keresnivalója, tehát mintha neoliberális lenne. De másfelől  számos olyan döntés születik, amely inkább feudalisztikus rendszert  mutat: centralizál, kiiktatja a versenyt, monopóliumokat erősít meg.  Nos, összességében beavatkozik a gazdaságba. Valójában választási  okokból nem támogatja, és szándékosan hátrányos helyzetbe hoz mindenkit,  akiről úgy gondolja, hogy nem rá szavazna. Márpedig a független  egzisztenciájú középosztály nagy része ilyen.
A magyar tulajdonú  kis- és középvállalkozói csoport ma Magyarországon ilyen. Ezek a rétegek  nem függnek szociális transzferektől, ezért nem is lehet őket  megvásárolni egy-egy politikai vasárnap délelőttjén, mint ahogy  egyébként a függőségben lévő emberek egy tekintélyes részével sajnos a  kiszolgáltatottságuk miatt ezt meg lehet tenni. Ezért ki kell mondanom,  hogy a mai politika az érdekelt a duális gazdasági szerkezet  fenntartásában, és érdekelt egy olyan társadalomban, amelyben egy szűk  elittől függ a pénzbeli juttatások révén a társadalom többsége vagy a  társadalom tagjainak többsége, széles rétegeinek a sorsa. Én ezt a  politikát új arisztokrata politikának szoktam nevezni, amiért még rögtön  aznap délután megrónak azok a jobboldali-középjobboldalhoz tartozó  barátaim, akiknek valamilyen úton-módon kapcsolatuk van a régi  arisztokráciával, mondván, hogy ahelyett, hogy a régi marxista  történelemfilozófiát kijavítanánk, és az arisztokrácia valóságban  meglévő történelmi érdemeit hangoztatnánk, ehelyett én ilyen új  arisztokrata jelzőkkel megbélyegzem őket. Szeretném világossá tenni,  hogy nem a régi arisztokráciáról van szó, hanem az újról.
A régi  arisztokráciának az volt a lényege, hogy valóban kiváltságot élvezett,  de ezért speciálisan többlet-ellenszolgáltatásokat nyújtott. Megvédte a  hazát, gondoskodott a kulturális javak fenntartásáról, működtette az  iskoláit, és így tovább, és így tovább. Az új arisztokráciának éppen az a  lényege, hogy úgy tart igényt kiváltságokra, hogy közben semmit sem  vállal ezért cserébe. Ezért nem régi, hanem új arisztokráciáról  beszélhetünk, és ennek a politikának az a célja, hogy a kiváltságosok  szűk körének politikai és gazdasági hatalmát állandósítsa egy olyan  világban a többség érdekével szemben, amikor egyébként a politikai  döntés a többségen múlik. Nem kis feladat, amit megoldanak. A többség  érdekével szemben kormányozni, a többséget függőségben tartani, és az  adott vasárnap az ő segítségükkel megnyerni egy választást. Ez nem kis  dolog! Ehhez egy ilyen bonyolult építményre van szükség, tisztelt  Hölgyeim és Uraim, amit próbáltam most itt talán kicsit bonyolultan  leírni és fölrajzolni.
Nos, valójában ennek a politikának lényegi  eleme a társadalom megosztása. Nem bal- és jobboldali irányban van  megosztva ez a magyar társadalom, tisztelt Hölgyeim és Uraim. És végképp  nem igaz, hogy a jobboldal osztaná meg a magyar társadalmat. Ugye, a  jobboldal állítólag azzal osztja meg a magyar társadalmat, hogy eszméket  hirdet. Az eszméknek az a természete, hogy van, aki egyetért velük,  mások meg nem. De ez nem megosztás, hanem az élet természetes rendje.   Hogy az ember fontos kérdésekről beszél, és kiderül, kivel pendülsz,  kivel nem egy húron. Az igazi megosztása a magyar társadalomnak  valójában szociális természetű. A kiszolgáltatott emberek  kiszolgáltatott helyzetben tartásából fakad, őket kell leválasztani a  középosztályról, izolálni, és amikor eljön az idő és az érdek, szembe  kell velük fordítani. Politikai eszközként kell őket használni az  uralkodó elit érdekeinek megfelelően. Ezért az igazságosság, amikor ők  mondják, nem azt jelenti, mint amit mi mondunk. Ők az igazságosságon azt  értik, hogy egymás ellen játszanak ki társadalmi csoportokat.  Igazságosság címszava alatt szembefordítják a szegényeket a gazdagokkal.  Osztályharcot hirdetnek időnként, amikor veretesebb időket élünk. Vagy  amikor egészségügy-politikáról van szó, akkor szembefordítják az  orvosokat a betegekkel. Vagy amikor oktatási kérdéseket kellene  megoldani, akkor nem megoldják, szembefordítják a tanárokat a szülőkkel.  Az ő fejükben az igazságosság valójában egymással szemben álló  társadalmi csoportokat és azok vitáját jelenti, és maguk is generálják  hozzák létre ezeket a vitákat.
Nos, tisztelt Hölgyeim és Uraim!
Nem  nyugati értelemben vett szociális háló fölépítésében érdekeltek, hanem a  függőségek hálójának megteremtésében érdekeltek. Mi ennek az eredménye?  Ennek az eredménye egy alacsony gazdasági növekedésű, versenyképtelen, a  külső környezetétől függő, saját erőforrásait rendre felélő ország.  Vagyis azt kell mondanom, mindaz, amitől ma szenvedünk, nem más, mint  egy hatalmi technika eredménye. Azonban ennek a politikának van egy  gyenge pontja. Ez a gyenge pont pedig nem elméleti, hanem gyakorlati  természetű. És egy ilyen rendszer rendkívül költséges. Nagyon sok pénzbe  kerül. És ciklikus fenntarthatósági válságokat okoz. Sokba kerül, mert  hiszen alacsony a növekedés, hiszen megfojtja az individuumot, a kis- és  középvállalkozók nem tudnak hozzájárulni a gazdasági növekedéshez.  Magas a munkanélküliség egy ilyen rendszerben. Elterjed a  feketegazdaság. Óriási a nyugdíjteher. Magas az infláció. Tehát ez a  rendszer, amit ők fölépítenek, az ugyan politikailag racionális, egy  vasárnap működik, amikor megnyerik a választást, de valójában a két,  egymástól négy évre lévő vasárnap között azonban rendkívül költséges, és  fenntarthatósági válságokat hoz magával.
Köszönöm szépen,  Zoltán.
Nos, tisztelt Hölgyeim és Uraim!
Ha ebben a  helyzetben vagyunk most – az erőmet demonstrálva nem fogok inni –, ha  tehát ez a helyzet, ha ebben az országban élünk, ha ez a megfejtésünk  mindarra, ami körülöttünk zajlik, akkor azt a kérdést kell föltennünk,  hogy mit szeretnénk e helyett. Mint ahogy a program címe is mondja, egy  erős Magyarországot szeretnénk. A kérdés az, mitől lesz újra erős  Magyarország? Ezzel a kérdéssel szeretnék végezetül foglalkozni.
Ha  igaz, hogy a politika tette tönkre a magyar gazdaságot, és ezáltal  gyengítette le az országot, akkor szerintem a politika kötelessége is,  hogy erre a mai helyzetre választ adjon. Ha a politikából származik a  baj, akkor nem lehet okos gazdasági programokkal megoldani. Alapvetően  egy politikai változás szükséges ahhoz, hogy kinyíljon az út, ahol  értelmes, másik alternatív gazdaságpolitikát valósíthatnak meg azok,  akik erre vállalkoznak. Meggyőződésem, hogy ez a mai, régi és korrupt  politika nem alkalmas. Egy, a politika erkölcsi önszabályozó rendszerét  újraindító és azt működtető politikára van szükség. Önök tudják, hogy én  nagyra tartom a dakoták hozzájárulását a politikai filozófia  gondolkodásához, ezért itt is megemlítem azt a közkeletű dakota  bölcsességet, miszerint nem a disznók szokták maguk után kitakarítani az  ólat. Ez a mi politikai programunknak egy ki nem mondott, de lényegi  alapvetése.
Nos, tehát egy új politikai programra van szükségünk.  Egy olyanra, amelyben meg lehet bízni, és amely megteremti a politika  erkölcsi alapját, és amely több mint a szakpolitikák összessége, de  egyúttal minden későbbi szakpolitikai részletkérdés megválaszolásának  alapjául is szolgál. Meggyőződésem szerint a mai helyzetből az erős  Magyarországhoz vezető út rendkívül könnyen fölismerhető. Egy szóban is  meg tudom mondani, mi ez, úgy hívják, hogy növekedés. Egy gyenge  országot megerősíteni csak növekedéssel lehet. Erre a világon sehol  senki semmilyen más módszert még nem talált ki. Nem olyan nehéz megadni a  választ arra a kérdésre tehát, hogy miképpen építsünk fel egy erős  Magyarországot. Ennél egy bonyolultabb kérdés, hogy mi az előfeltétele  annak, hogy Magyarország ismét növekedni tudjon. S itt érkeztem el  mondanivalóm lényegéhez, némi kitérő és vargabetűk után. Két  előfeltétele van szerintem ma Magyarországon annak, hogy a növekedés  útjára lépjünk, ahogy Matolcsy György vagy a közgazdászok szokták  mondani, növekedési pályára állítsuk az országot. Az első a növekedés  gazdasági környezetének megteremtése, a másik pedig a növekedés  társadalmi környezetének a megteremtése.
Nos, tisztelt Hölgyeim és  Uraim!
A növekedéshez szükséges gazdasági és társadalmi környezet  megteremtéséhez olyan elvekre van szükségünk, amelyek ma nem  érvényesülnek a magyar politikában. Ez a program, amelyet ma itt  ismertetünk, ezeket az elveket egyenként megnevezi, számba veszi, s a  programunk fundamentumául rendeli.
Nos, az első ilyen elv az a  demokrácia eszménye. Ez a program, az erős Magyarország programja kitart  amellett, hogy a demokrácia lényegét az autonóm, önálló mérlegelésre és  döntéshozatalra képes individuumok adják, akik abban a tudati,  kulturáltsági, műveltségi, érdeklődési és vagyoni helyzetben vannak,  hogy önálló, autonóm döntést hozzanak, autoritással rendelkezzenek a  saját sorsuk felett.
A második elv az a kölcsönös  felelősségvállalás elve, amit a program világosan kifejt. Szeretném  Önöknek elmondani, a kölcsönös felelősségvállalás, ami furcsa szónak  hangzik, nem azonos a nagyon hasonlóan hangzó kollektív felelősséggel. A  kollektív felelősségnek az a lényege, hogy végül senki nem lesz felelős  semmiért. A kölcsönös felelősségvállalás individualista természetű.  Mindenki maga, egy személyben kell, hogy vállaljon valamifajta  felelősséget, és aki nem vállalja a felelősségnek azt a részét, ami őrá  egyénenként esik, az nem részesülhet a közösből ugyanúgy, mint azok,  akik ezt vállalják. Ez a kölcsönös felelősségvállalás lényege, és ez  különbözteti meg a szocializmus kollektív felelősségének, illetve  felelőtlenségének eszméjétől. A kölcsönös felelősségvállalás közösségi  társadalmat hoz létre. Szemben a kizárólag öngondoskodásra épülő,  szerintem üres programmal, amely végül is elidegenedéshez, önzéshez és a  sok millió magányos társadalmához vezet. Arról nem beszélve, hogy  Magyarországon az öngondoskodásra épülő társadalomkép egzisztenciális  alapjai is hiányoznak. Minden öngondoskodás első számú föltétele a  biztonságot adó tulajdon és rendszeres jövedelem, amellyel ma  millió-szám nem rendelkeznek magyar emberek.
Harmadik elv, hogy  bizony bátran le kell számolnunk néhány dogmával. Az első ilyen elavult  dogma, amit magunk mögé kell hajítani a piac mindenhatóságának dogmája.  Azt kell kimondanunk, hogy a piaci elv rendkívül fontos. És kiválóan  működik a piacon, és sehol másutt. Ezért ott kell tartani, ahova való,  és ahol működik, és nem szabad beengedni az élet olyan területeire, ahol  nyilvánvaló, hogy inkább rombol, semmint épít.
Hasonlóképpen a  negyedik elv, amelyet a program megfogalmaz, úgy hangzik, hogy nem csak  gazdasági tőkére, de társadalmi tőkére is szükségünk van. Valahol láttam  itt Kopp Máriát, aki ennek a társadalmi tőkekoncepciónak a szülőanyja,  majdnem szülőatyát mondtam. Évtizedek óta beszél, ír, nem sértő, ha azt  mondom, hogy prédikál arról, hogy végre a politikusok fogják föl, hogy  nem csupán gazdasági növekedés van, hanem társadalmi növekedés is,  nemcsak gazdasági tőke, de társadalmi tőke is létezik. A modern korban,  ami ráadásul a gazdaság motorját az innovációban, a képzettségben véli  megtalálni, különösen fontos, hogy kimondjuk, nemcsak gazdasági tőkére  épít a programunk, hanem társadalmi tőkére is. A társadalmi tőkének az  alapja pedig a társadalom kohéziós ereje és a szociális biztonság.
Következő,  szerintem aktuálpolitikai szempontból legfontosabb elve ennek a  programnak úgy hangzik, hogy a versenyképességet és a szociális  biztonságot nem lehet egymással szembeállítani. Európában élünk.  Európában, nem mondom, hogy máshol is, de Európában a versenyképesség  előfeltétele a szociális biztonság. A szociális biztonságnak is  föltétele a versenyképes gazdaság. A kettőt egyben kell látnunk, nem  állítható szembe egymással. Fölhozható persze, hogy na, de Koreában meg  Japánban. Amire azt az egyszerűnek tűnő, de lényeglátó választ adhatjuk,  hogy ott japánok élnek, Koreában meg koreaiak. Itt meg magyarok meg  európaiak, ezért bármennyire is vonzó papíron és a gazdasági elemzők  számára az a modell, ahogyan a versenyképesség és szociális biztonság  kérdését kezelik a japánok, sajnos mi erre alkalmatlanok vagyunk. Erre  az útra nincs értelme rálépnünk.
Tisztelt Hölgyeim és Uraim!
Tehát  a gazdaság a növekedés. A növekedés gazdaság és társadalom föltétele. A  gazdasági föltételekről keveset szeretnék beszélni, mert ez a program  erről hosszan és kimerítően beszél. Pontosan fogalmazva: a gazdasági  növekedésnek a receptjét ismerjük. Még a mai helyzetben is tudjuk, hogy  milyen ez a recept. Három elemből áll: a foglalkoztatást, a munkát sújtó  nehezítő körülményeket, terheket könnyíteni kell adó- és  járulékcsökkentéssel, a vállalkozásokat gátló bürokratikus szabályokat  föl kell számolni, vissza kell szorítani – ez kettes pont –, a hármas:  az állami kiadásokat pedig inflációs szinten be kell fagyasztani egészen  addig, amíg a pénzügyi helyzet nem stabilizálódik.  Ez nem egy  bonyolult dolog. Én megmondom őszintén, hogy sohasem tartottam nehéz  kérdésnek azt, hogy miképpen lehet a gazdaság számára a növekedés  gazdasági előfeltételeit megteremteni. Sokkal nehezebben értettem,  hogyha már egyszer egy bevált receptet 1998 és 2002 között mi  kidolgoztunk, akkor mások számára miért okoz ennek a kérdésnek  megválaszolása oly sok nehézséget.
Itt most van érdemi  hozzászólás is. Tekintettel arra, hogy az első szabadon választott  magyar parlament elnöke tette, ezért a beszéd során, ahogy illik, majd  igyekszem válaszolni rá. Az adatok nyilvánossága – hangzott az égi hang.  Nos, azonban, tisztelt Hölgyeim és Uraim, ennek a programnak és a mi  szövetségünknek az igazi feladata, ami újszerű, ami egy olyan kihívás,  amelyet korábban még nem láttunk, amellyel még nem volt szükség és mód  arra, hogy megmérjük magunkat, más, több annál, mint a növekedés  gazdasági föltételeinek megteremtése. És ez a növekedés társadalmi  feltételeinek a megteremtése. Ez az igazi feladat, kedves Barátaim!
Egy  olyan társadalmi közeget létrehozni, amely garantálja a nyugati  berendezkedést, ahol érvényesülhetnek a piac és a demokratikus közélet  szabályai. Ki kell mondanunk, hogy egy kettészakadt társadalom nem képes  növekvő pályára állítani a gazdaságot. Ugyanis azok, akik bérből és  fizetésből élnek, de nem tudnak megélni a jövedelmükből, elszegényednek,  azok a munkán kívül más megoldásokat keresnek maguknak. Nem olyan  erőfeszítéseket tesznek a saját sorsuk javítása érdekében, amely  összességében gazdasági növekedést okoz, hanem olyan megoldásokat,  amelyek inkább elvesznek a közösség erejéből. Számos rossz szabályozásra  utalhatnék, mindannyian ismerjük azokat a kiskapukat, amin keresztül az  emberek menekülnek, miután a munkájukból nem tudnak megélni. Nos,  tisztelt Hölgyeim és Uraim, ha egy társadalomban mindenki minél hamarabb  nyugdíjba akar menni, ha ki akar lépni a munkaerőpiacról, mert úgy  látja, a munkájának nincsen értelme, abban az esetben a gazdaságot nem  lehet növekedési pályára állítani, mert hiányzik ennek a társadalmi  előfeltétele.
Tisztelt Hölgyeim és Uraim!
Mindez azt  jelenti, hogy a középosztálynak, amely autonóm módon akarja élni,  irányítani a maga életét, valamilyen együttélési megállapodásra kell  jutnia a bérből és fizetésből élő – mondjuk úgy, hogy –  elszegényedő-félben lévő, egyre kiszolgáltatottabb Magyarországgal. S  arról nem szoktunk beszélni, de az a szociális válság, amibe a mai  kormányzók rántották az országot, nem válogat. Az elszegényedés nem  ismeri a párttagkönyveket. A pártlogókat sem tudja elolvasni. Nincs  jobb- meg baloldali elszegényedés. Elszegényedés van. Tisztelt Hölgyeim  és Uraim! Éppen ezért nekünk ezzel a ténnyel kell elsősorban számolnunk.  Fontosnak tartom azt is elmondani persze, hogy a középosztály számomra  nem teljesen érthető okból nem fedezte föl, hogy micsoda veszélyt jelent  az ő számára az a szociális válság, amely ma eluralja Magyarországot.  És ennek a felelősségnek fölélesztése, a felelősség megérzéséhez  szükséges tények, társadalomkép nyilvánosságra hozatala a másik nagy  érdeme ennek a programnak. Megválaszolja azt a kérdést, miért kell a  középosztálynak történelmi szövetségre lépnie a jómód és pénzbeli  mértékegységek szerint alatta elhelyezkedő, bérből és fizetésből élő,  lecsúszó-félben lévő, egyre szélesebb szegénytömeggel. Mért van  múlhatatlanul önérdekétől vezettetve is szüksége a független  középosztálynak arra, hogy ez a történelmi szövetség létrejöjjön. Ez  miért nem elvesz az ő erejéből, hanem neki is és a családjának is  személyes egzisztenciális érdeke.
Erről szeretnék még most mondani  néhány szót. Hogy ne mindig a szegény oroszokkal példálózzak, most  inkább egy latin-amerikai képet szeretnék föleleveníteni. Aki már járt  Latin-Amerikában, előbb vagy utóbb egy nagyvárosban szembe találja magát  azzal a látvánnyal, amit a három méter magas betonkerítések jelentenek.  Ahol nem az ország csúcsvezetői élnek. Ők nem abban a városban élnek,  hanem annál jobb helyeken. Hanem ahova a latin-amerikai független  középosztály, vállalkozó réteg kénytelen visszamenekülni, hogy megvédje a  szegényekkel szemben azt, amit egyébként élete során fölhalmozott és  elért.
Tisztelt Hölgyeim és Uraim!
Ugyanis a szegénysorba, a  szociális válsággal szegénysorba taszított emberek nem az ország  uraival fordulnak szembe sosem. Nem is találkoznak velük. Ez nem jön  létre. Hacsak „Nagy párbeszéd” címén a miniszterelnök nem oson be egyik  vagy másik kultúrházba. De egyébként az ország igazi nagy urai sohasem  lépnek, sohasem kerülnek egy légtérbe, nem lépnek kapcsolatba azzal a  tömeggel, akiről beszélek. Viszont a szegények találkoznak azokkal,  akiknek egy kicsit jobban megy. Találkoznak a boltossal. Találkoznak az  autószerelővel. Találkoznak a kereskedőkkel. Találkoznak a  vállalkozókkal, akik időnként megjavítják esetleg az épületeiket,  házaikat. Velük találkoznak. És amikor a szegénység és a lesüllyedés már  elviselhetetlen, akkor mindig velük szembefordulnak. Valójában a  középosztály, ha nem figyel oda, pillanatok alatt egy olyan  Magyarországon fogja magát találni, ahol a szegények, a szociális válság  által lecsúszott, a válság által sújtott szegények nem az ország  uraival, hanem a középosztállyal, az autonóm életre pályázó és arra  képes, az ország rendkívüli értékét jelentő középosztállyal fognak  szembefordulni.
Tisztelt Hölgyeim és Uraim!
Ugyanis még ma  Magyarországon is, amikor egy általános elszegényedésről beszélünk, ki  kell mondani, hogy nem mindenki szegényedik. És most nem is az ország  nagy urairól beszélek. Nagyon sok olyan polgártársunk van, a Fideszben  is találhatók ilyenek, talán a szocialistáknál is, ez sem pártfüggő  kérdés, akik vagy jobb helyzetből indultak, vagy tehetségesebbek, vagy  szerencséjük volt, vagy nagyobb volt a képzettségük, vagy éppen jófajta  képzettséget gyűjtöttek össze az elmúlt húsz évben, vagy egyszerűen csak  könnyebben igazodnak el az életben, és sikeresek lettek. Nem úgy, hogy  valakitől elvettek valamit, hanem úgy, hogy alkottak. És erre joggal  szeretnének büszkék lenni arra, amit elértek. És erre egyre kevésbé van  lehetőségük ebben az országban, mert érzik, ha nem is tudják még így  megfogalmazni, de érzik azt, amiről beszélek. Hogyha van valamid, lassan  szégyellned kell. Hogy ne beszélj arról, hogy tulajdonképpen neked nem  megy olyan rosszul. Egy ilyen országban, ahol az alkotó energiák ettől  szenvednek, kutatók, művészek, akik sikeresek, sportolók vagy éppen akár  csak vállalkozók, egy ilyen országban az alkotó energiák mindig  elvesznek, félrecsúsznak, elpárolognak, vagy eltitkolják őket azok, akik  azzal rendelkeznek.
Nos, tisztelt Hölgyeim és Uraim!
Azt  akarom tehát mondani, hogy a szociális válság lényege az a végletes  kettészakítottság, az a megosztottság, amely létre fog jönni hamarosan,  ha valaki nem tesz valamit. A szociális válság lényege, hiszen ez nem  egy rövid távú dolog, hanem egy történelmi korszaknak a leírása, ez egy  korszak neve, hogy szociális válság, a lényege, hogy az ország egyik  fele szegénnyé válik, és szembefordul azokkal, akik nem tehetnek arról,  hogy ők szegények, ugyanakkor nem tudnak sikeressé válni ebben az  országban. Ez végzetesen kettészakítja az országot, és egy önpusztító  folyamatot indít el, amely nem teszi lehetővé, hogy ez a két réteg  egymásra találjon. Így fogjuk megölni magunkat. Így fogjuk szétverni  Magyarországot. Így fosztjuk meg Magyarországot az újra erőssé válás  lehetőségétől, ha nem jön valaki, nem jönnek valakik, nem jön egy  program, nem jön egy politikai erő, amely ezeket a folyamatokat  megállítja.
Nos, tisztelt Hölgyeim és Uraim!
Én nem tudok  jobbat ajánlani a magyar társadalomnak, Önöknek, magunknak, mint hogy  jöjjön létre az a történelmi szövetség, amelyről már beszélünk régóta, a  bérből és fizetésből élők és a középosztály között. Mondjuk ki, hogy ez  a program ezt a küldetést hivatott beteljesíteni. Ennek a történelmi  feladatnak az elvégzésére magunkon kívül ma más politikai erőt sajnos  nem látunk alkalmasnak. De hívunk mindenkit, ez az új többség lényege,  aki látja ezeket a veszélyeket, részt akar venni ennek a küldetésnek a  beteljesítésében, jöjjön, csatlakozzon hozzánk, segítsen bennünket.  Ehhez politikai fordulatra van szükség, amelyről talán már beszéltem. A  gazdasági elitnek is meg kell értenie, hogy egy milliószám szegényekből  álló társadalomban semmit nem érezhetnek biztonságban, amit  megszereztek, és végképp nem érezhetik biztonságban a reményeiket és  céljaikat, amelyeket kitűztek maguknak az eddig elért sikereik alapján.  Ezért a gazdasági elitnek is lehet, hogy rövidtávon, forintban kifejezve  ez nem föltétlenül előnyös, de hosszabb távon csak egy ilyen társadalom  az, amelyben ők jól érezhetik magukat, sikeresek lehetnek, büszkék  lehetnek a sikerükre, és hozzájárulhatnak az ország egészének  önbecsüléséhez is.
Meggyőződésem, hogy erre a történelmi  szövetségre van szükség ahhoz, hogy Magyarország végérvényesen átlépje a  saját árnyékát, hogy eltávolítsuk a múlt rekvizitumait, és kiiktassuk a  politikából és a gazdaságból a régi rossz beidegződéseket. Szeretném  elmondani Önöknek, hogy most, utóbb, tizenhét év elmúltával látom csak  én is, hogy ez a történelmi szövetség hiányzott a  rendszerváltoztatáskor. A rendszerváltoztatásnak a céljait ezért nem  tudtuk igazából beteljesíteni. Ebből fakad az a frusztráltság, amit  időnként visszagondolva a ’90-es céljainkra érzünk, mert ez a szövetség  nem jött létre 1990-ben, de nem jött létre, ezért érezzük azt, hogy  vergődünk, hogy kötelékek fognak bennünket le, hogy nem tudunk  boldogulni. Valami átok ül rajtunk, amitől nem tudunk szabadulni  tizenhét esztendeje. Mert nem jött létre ez a történelmi szövetség már  1990-ben. Meggyőz

        
« vissza


Orbán Viktor szombat délelőtt az Országházban fogadta a lengyel államfőt 
 Orbán Viktor miniszterelnök szombat délelőtt az Országházban fogadta Andrzej Duda lengyel köztársasági elnököt - közölte a miniszterelnok.hu-val Havasi Bertalan, a Miniszterelnöki Sajtóirodát vezető helyettes államtitkár. 


 
A magyar diplomácia elérte céljait
 A magyar diplomácia elérte céljait - így értékelte az Európai Unió és Törökország között létrejött megállapodást Orbán Viktor miniszterelnök péntek délutáni brüsszeli sajtóértekezletén. 


 
Lengyelországgal szemben sem szeretjük a kettős mércét
Magyarország nem szereti, ezért nem támogatja a kettős mércét senkivel, így Lengyelországgal szemben sem - jelentette ki külföldi újságírók kérdésére Orbán Viktor miniszterelnök pénteken, az Európai Unió állam- illetve kormányfők brüsszeli csúcstalálkozójának második napján.



