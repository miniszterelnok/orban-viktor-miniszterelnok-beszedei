A devizahiteleseken segíteni kell
2011.09.23.

            Orbán Viktor beszéde az új főtér avatásakor Dabason.
        


Engedjék meg, tisztelt Hölgyeim és Uraim, hogy szeretettel köszöntsem Önöket, köszöntöm a történelmi egyházak képviselőit, a Polgármester urat, a helyi képviselő-testület tagjait és minden kedves dabasit, aki volt olyan kedves, és eljött erre a mai találkozóra. Amikor utoljára, hat évvel ezelőtt itt jártam Önöknél, akkor készülődtünk. Arra készülődtünk, hogy megváltoztatjuk Magyarország sorsának menetét. Amikor hét évvel ezelőtt jártam itt, Önöknél, akkor abban a megtiszteltetésben volt részem, hogy a dabasiak munkaszeretetét, összefogását és kitartását hirdető új épület, a városi sportcsarnok átadását ünnepelhettük közösen. Azóta valahányszor a Polgármester úrral találkoztam, mindig a dabasiak újabb és újabb terveiről beszélt, ezért magam is izgalommal és örömmel vártam ezt a mai napot, hadd lássam, mire jutottak a dabasiak az elmúlt hat évben.

Tisztelt Hölgyeim és Uraim!

Most meggyőződhettem arról, hogy Önök az elmúlt hat évben nem dőltek hátra, nem elégedtek meg azzal, amijük van, inkább gyarapítani akarták az örökségüket, folytatták a munkát, és mindannyian láthatjuk, akik itt vagyunk, hogy a tervekből nagyszerű valóság lett. Hála és köszönet jár mindazoknak, akiknek szellemét és keze munkáját dicséri ez a szemet gyönyörködtető és lélekemelő újjávarázsolt környezet!

Kedves Dabasiak!

Mielőtt a térre érkeztem volna, a gimnázium udvarán tölgyfát ültettünk. Úgy tartják, hogy a tölgy azért igazán hozzánk, magyarokhoz illő fa, mert nincs az a vihar, amely derékba törné. Megszaggathatja bár a koronáját, megtépázhatja az ágait, de a tölgy, ahogy Hamvas Béla írja, csak „áll beágyazva a világba, népébe és vallásába, hűségben földjéhez és végzetéhez”.

Tisztelt Hölgyeim és Uraim!

Úgy tudom a Polgármester úrtól, hogy ilyen, a tölgyfára jellemző kitartással építették ezt a városközpontot is. Úgy építettek át gimnáziumot, iskolát, szakorvosi rendelőt, hogy a pedagógusok, diákok, orvosok, ápolók, az intézmények dolgozói nem kényszerültek arra, hogy a fölfordulás miatt abbahagyják a munkát, végezhették és végezték is hivatásukat, munkájukat, teljesítették a kötelességüket. Ezúton is szeretnék köszönetet mondani a kitartásukért.

De, tisztelt Dabasiak, azt is tudjuk, aki ilyen nagy fába vágja a fejszéjét, az komoly dologra vállalkozik. Hiszen mindig vannak, akik már a legelején, a tervek szövögetésekor tamáskodnak: sikerülhet-e egyáltalán egy ilyen nagy vállalkozás? És mindig vannak, akik a munkálatok kezdetekor megelégednének azzal, ha csak egyszerűen átfestenék a homlokzatot. És sajnos mindig vannak és lesznek is olyanok, akik inkább gáncsoskodnak és akadályozzák a munkát. De Önök csak azért is véghezvitték, amit elterveztek. Véghezvitték, azt gondolom azért, mert tudták, hogy nincs elvesztegetni való idejük. Hiszen aki most koptatja az iskola padjait, annak most van szüksége egy olyan iskolára, amely megadja a versenyképes tudást. Mert akinek most rendült meg az egészsége, annak most van szüksége olyan szakorvosi rendelőre, amely képes mihamarabb egészségesen visszaadni őt a családjának és a munkájának. Valóban, kedves Barátaim, így vagyunk ezzel mindannyian: nincs elvesztegetni való időnk. Mert épp elég időt vettek el először a szüleinktől, majd tőlünk az egyszer majd fölépülő szép új világ ígéretével. És ahogy a kommunizmus világának ígérete merő csalásnak bizonyult, ugyanúgy a mögöttünk hagyott két évtized pénzre, spekulációra, hitelekre épített univerzuma is a szemünk láttára omlott össze.

Tisztelt Hölgyeim és Uraim!

Most már a gyermekeink ideje a tét, az ő jövőjüket kell biztonságba helyezni. Nem várhatunk tovább, cselekednünk kell, méghozzá azonnal. Egy pénzre, spekulációra, önzésre, hitelekre alapozott Magyarországot kell teljesen újjáépítenünk. Méghozzá úgy, ahogy Önök, kedves Dabasiak, tették: nem állhat meg az élet, nem állhat le az ország egyetlen percre sem, és közben senkit sem hagyhatunk magára, senkit sem hagyhatunk az út szélén.

Tisztelt Dabasiak!

Most Széchenyit idézem: „Bár ritkák azok a percek, melyek egyszerre átalakítják az embert, mégis minden embernek adatnak olyan fordulópontok, amelyektől kezdve egészen új életet kezdhetne, s főleg jobb irányba indulhatna, mert hiszen a mindenségben a jó mégis sokkal hatalmasabb a rossznál. Ezeket én az újjászületés pillanatainak nevezem. Ugyanezt észlelhetjük oly nemzetek életében is, melyek még emelkedésre képesek” – írja a legnagyobb magyar. A legnagyobb magyar, Széchenyi István jól tudta, hogy jobb irányba fordulni, ismét felemelkedni csak úgy lehet, ha vannak az életünknek olyan kapaszkodói, amelyek eligazítanak bennünket. Önök, dabasiak nemcsak újjáépítették a városukat, hanem gondoskodtak arról is, hogy legyen egy biztos eligazító pont a város centrumában. Egy olyan emléktorony, a Kapisztrán-emléktorony, amely azt üzeni a kései utódoknak, hogy csak akkor érdemes nekivágni a nagyvilágnak, ha tudod, hogy honnan indulsz, tudod, hogy ki vagy, tudod, hogy mihez, kikhez kell hűnek maradnod, és tudod, hová kell visszatérned. Engedjék meg nekem, hogy még egyszer elismerésemet fejezzem ki, és megemeljem a nem létező kalapomat az Önök nagyszerű munkája előtt.

Tisztelt Hölgyeim és Uraim!

Eddig tartott volna az ünnepi beszédem, de miután elég ritkán van mód arra, hogy találkozzunk egymással, ezért engedjék meg nekem, hogy néhány olyan kérdésről is szóljak, amelyek inkább aktuálisak, de nem látom, hogy mikor tudnánk ilyen szép számban összegyűlni, hogy ezekről a kérdésekről is szót ejthessünk. Szeretném világossá tenni Önök előtt, hogy Európa nagy bajban van. Ha becsukjuk a szemünket, az nem változtat a tényeken. Európa ma egy válságövezet, csődhullám söpör rajta végig. A kérdés az, hogy mi, magyarok képesek leszünk-e ettől a csődhullámtól megvédeni Magyarországot. A kérdés az, képesek leszünk-e elrugaszkodni az európai válságövezettől.

Tisztelt Hölgyeim és Uraim!

Ha nem fizetjük vissza az adósságunkat, ha nem csökkentjük az ország államadósságát, akkor holtunk napjáig másoknak fogunk dolgozni. Aki adós, az másnak dolgozik. És mi, magyarok évtizedek óta másoknak dolgozunk, mások szedik a magyarok munkájának a hasznát. Ezt nem lehet tovább folytatni.

Tisztelt Hölgyeim és Uraim!

Emlékszem arra, hogy 1990-ben, sőt a nyolcvanas évek második felében, amikor belevágtunk a rendszerváltásba, akkor mindannyiunknak elege volna abból a Magyarországból, amelyben úgy éreztük, az ember hiába dolgozik sokat, nem vagy csak nagyon lassan juthat előre, akik meg nem dolgoznak, azok meg nem csúszhatnak lejjebb. Mindannyian azt akartuk, hogy olyan Magyarország legyen, ahol aki dolgozik, az igenis gyorsan és érdeme szerint előrejuthat, és aki nem dolgozik, azzal bizony megeshet, hogy hátrább sorolódik. Itt állunk húsz évvel a rendszerváltás után, és még mindig nem mondhatjuk azt, hogy elértük ezt a célt. Ha nem változtatjuk meg az adórendszerünket, ha nem változtatjuk meg a költségvetésünket, ha nem változtatjuk meg a szociális segélyrendszert, ha nem változtatunk meg még számos dolgot, akkor Magyarország itt marad: olyan ország lesz, ahol nem érdemes többet és jobban dolgozni.

Ezért nagy tisztelettel arra szeretném kérni Önöket, hogy támogassák a kormányt abban a munkájában, amelyet persze sok vita kísér, hogyisne kísérne, amikor nagyméretű átalakításokat kell végrehajtanunk, de ezeket mi nem tudjuk végrehajtani, hogyha Önök nem tartanak ki mellettünk, hogyha Önök nem támogatnak bennünket. Én az Önök segítsége nélkül azokat a változtatásokat, amelyek ahhoz kellenek, hogy Magyarország el tudjon rugaszkodni az európai válságövezettől, bármilyen kiváló parlamenti képviselőink vannak is, nem tudom végrehajtani. Erre csak akkor lesz esélyünk, ez akkor lehet sikeres, ha Önök – bármilyen vita és nehézség mutatkozik is – végig eltökélten kitartanak a közös céljaink mellett.

Nagyon izgalmas ősz elé nézünk. Megváltoztatjuk az oktatási rendszert, az egészségügyi rendszert, átalakítjuk a szociális rendszert, nem fogadjuk el többé, hogy életerős, egészséges emberek segélyből akarjanak megélni, amikor egyébként az országban oly sok tennivaló van. Százezerszám fogunk visszavezetni a munkanélküliségből a startmunkán keresztül a munka világába. Olyan adórendszer lesz, amely azokat jutalmazza, akik dolgoznak, és nem tud segíteni azokon, akik egyébként nem akarnak dolgozni. Olyan iskolarendszerünk lesz, tisztelt Hölgyeim és Uraim, amely garantálja, hogy a gyerekeink olyan tudáshoz jutnak, amellyel aztán helyt tudnak állni a világban. Nem akarunk többé munkanélkülieket képezni az iskolában! Az tarthatatlan, hogy a gyerekeink úgy jönnek ki az iskolából, középiskolából és egyetemről, hogy közben nem találnak saját maguknak munkát, mert nem arra taníttatjuk őket, mint amire egyébként Magyarországnak szüksége volna. A devizahiteleseken is, tisztelt Hölgyeim és Uraim, segítenünk kell, mert az nem megy, hogy egy országban egymillió embert csak úgy ukmukfukk becsapjanak. Az nem fog menni, hogy emberek fizetik éveken keresztül a törlesztőrészleteiket, és midnezt úgy, hogy többel tartoznak, mint amikor elkezdték visszafizetni az adósságaikat. Ilyet nem lehet csinálni a magyarokkal. Világossá kell tennünk, hogy Magyarország nem gyarmata senkinek sem. Amit nem lehet megcsinálni Bécsben, Berlinben, Párizsban vagy éppen Brüsszelben, azt nem lehet megcsinálni velünk, így nem lehet viselkedni velünk, magyarokkal sem itt, Magyarországon. Kérem tehát Önöket, tisztelt Hölgyeim és Uraim, hogy támogassanak bennünket akkor is, a megújulás, az átszervezés sok vitával jár, újszerű megoldásokat követel, szokatlan is időnként, és erőfeszítést kell mindannyiunknak mutatni. Csak így kerülhetünk ki a mostani helyzetből, és csak így tudjuk Magyarországot a saját lábára állítani.

Azt kívánom Magyarország minden településének, hogy olyan sikereket mutathasson föl a következő években, mint amilyen sikert jelképez mindaz, amit magunk körül látunk itt, Dabason. Végül azt kívánom a dabasiaknak, azt kívánom Dabas város minden polgárának és a családjaiknak, hogy adjon a Jóisten Önöknek sok erőt és jó egészséget, adjon jó szomszédot, megértő társat, boldog családot és adjon munkát, amelynek haszna, értelme és gyümölcse van. 

Hajrá, Magyarország, hajrá, magyarok! 


orbanviktor.hu
 
