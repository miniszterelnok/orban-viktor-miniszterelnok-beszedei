Átadták a Bosch új miskolci gyárát
2011.09.22.

            Orbán Viktor beszéde az új Bosch-gyár felavatásakor Miskolcon.
        


Jó napot kívánok, tisztelt Hölgyeim és Uraim!

Engedjék meg, hogy mindannyiójukat tisztelettel és szeretettel üdvözöljem. Könnyű dolgom van, hiszen a számokat az előttem szólók, akik megtiszteltek bennünket a jelenlétükkel és az üdvözlő beszédükkel, már elmondták. Azt is elmondták, hogy ez a gyár megtestesíti azt a bizalmat, amelyet a német befektetők és gyárosok Magyarország iránt még mindig táplálnak, és ha jól figyeltünk a szavaikra, akkor a jövőről is hallhattunk néhány szót, amelyről a legkevesebb, amit mondhatunk, az, hogy biztató. Ha jól figyeltünk, akkor arról is hallhattunk a legelőször beszélő igazgató úr szavaiból, hogy mitől sikeres az ő gyáruk. Ha az ember sikeres akar lenni, akkor sikeres emberektől kell tanulnia. Három forrását jelölte meg a sikernek. Azt mondta, hogy minőség, azt mondta, hogy innováció, amit ha jól fordítok le, akkor megújulást jelent, és azt mondta, hogy tanulás, vagyis képzés. Örömmel hallottam, hogy az Önök gyára eltökélt abban, hogy folytassa az együttműködést a Miskolcon működő közoktatási és felsőoktatási intézményekkel. Örülök annak, hogy Önök is egyetértenek velünk abban, hogy a magyar közoktatási rendszert meg kell változtatnunk. A szakképzésben át kell állnunk arra a rendszerre, amelyet más országok már sikeresen valósítottak meg. Le kell számolni az előző magyar szakképzési rendszerhez kapcsolódó romantikus illúziókkal. Be kell látnunk, hogy a mostani szakképzési rendszerünk munkanélkülieket termel ahelyett, hogy munkába állítaná a fiatalokat, és át kell állnunk egy új rendszerre. Ezt az Önök szavaiból világosan megértettük. Azt is megértettük, hogy a jövő az egyetemek és a nagy ipari komplexumok közötti együttműködésben van; nincs értelme az államnak egyetemeket fönntartani és fejleszteni, ha azok nem kapcsolódnak azokhoz a termelőüzemekhez, amelyek majd alkalmazni fogják az onnan kikerülő, magas tudással rendelkező fiatalokat.

Nos, tisztelt Hölgyeim és Uraim!

Azért jöttünk ma ide, hogy együtt ünnepeljük több száz új munkahely megszületését. Azért jöttünk ide, hogy együtt örüljünk – Magyarországon ritkán jövünk össze azért, hogy együtt örüljünk, inkább együtt szoktunk panaszkodni, de –, ma azért jöttünk össze, hogy együtt örüljünk annak, hogy Miskolcon végre egyre több embernek van értelmes, stabil és tisztességesen megfizetett munkája. Ebből az alkalomból mi most egy világhírű és bátor vállalkozást is ünnepelhetünk, magát a Bosch-gyárat, amely nálunk építette fel az elektromos hajtások, indítómotorok és generátorokat gyártó divíziójának legtöbb embert foglalkoztató európai üzemét. Azért jöttem szívesen erre a mai találkozóra, mert úgy gondolom, hogy Magyarország megújulása is éppen az ilyen helyeken és ilyen pillanatokban érthető meg a legtisztábban.

A gyár vezetőinek és a Stuttgartból érkezett vendégeinknek szeretném mondani, hogy nekünk, magyaroknak egy ilyen szép és innovatív gyárnak az átadása nemcsak egy gyár átadásáról szól; nekünk ez sokkal több, mint egy gyár. Egy ilyen, újonnan megnyíló csarnok önmagán túli üzenettel bír, ugyanis akik itt élnek ebben az országban, ebben a térségben, azok pontosan tudják, hogy milyen nagy szükségünk van arra, hogy Magyarország megújuljon. Mindannyian tudjuk, hogy mennyi magyar családban szeretnének először is munkát kapni, és szeretnének a kemény munkáért jobb bért kapni. Azt is tudjuk, hogy Miskolc és környéke a rendszerváltoztatás egyik fő vesztesévé vált a tömegesen megszűnő munkahelyek miatt. Szeretném, hogyha a német vendégeink tudnák, hogy sehol másutt, szinte sehol másutt nem szűnt meg annyi munkahely, mint éppen itt, Miskolcon ezelőtt húsz-huszonöt évvel. Azt is szeretném, ha tudnák a németek, hogy talán sehol máshol nem maradt annyi szorgalmas és egyébként munkában megerősödött és képzett ember biztos munka és megélhetés nélkül, mint éppen itt, Miskolcon és ebben a megyében. És azt is jó, ha mindannyian tudjuk, hogy az embereknek fogytán van a türelmük, mert hosszú időn keresztül csak keményen dolgoztak, családot alapítottak, bíztak a saját jövőjükben, és a végén mégis rendre cserbenhagyták őket. Egy ilyen gyár megnyitása azt jelenti, hogy Önök, német iparosok, a város vezetői a Polgármester úr vezetésével és a magyar kormány nem hagyja többé cserben a Miskolcon és környékén élőket, hanem mindent megtesz annak érdekében, hogy akik munkából akarnak élni, azok boldogulhassanak.

Azok számára, akik ebben a csarnokban fognak dolgozni, már biztosan eljött az idő. Mi ugyanis azt szeretnénk, ha végre azoknak az ideje jönne el Magyarországon, akik munkából akarnak megélni. Azt is érdemes tudni a vendégeinknek, hogy az ország is változik itt Önök körül: folyamatosan megújul. Azt szeretnénk ezzel a gyárral, illetve ennek a gyárnak az átadásával is üzenni, hogy van értelme dolgozni, van értelme többet dolgozni, van értelme jobban dolgozni, mert Magyarországon elsősorban azok fogják megtalálni a számításukat, akik munkából akarnak megélni. A spekulánsok, az uzsorások és az ügyeskedők idejét le akarjuk zárni. Mi Magyarországon most mindenkit munkába hívunk. Nem díjazzuk tovább, nem ösztönözzük tovább, hogy életerős, munkaképes emberek dologtalanul töltsék az idejüket. Be kell fejeznünk az emberek kizsákmányolásának azt a visszataszító gyakorlatát, hogyha valaki lakásra hitelt vesz föl, akkor évekig tartó rendes törlesztés után is többel tartozik, mint amikor a hitelt fölvette. Egyszer volt Budán kutyavásár. Többet nem lesz. Ezért világossá kell tennünk, hogy nekünk, az ország vezetőinek, a helyi vezetőknek, a Magyarországon beruházóknak a munka és a dolgozó emberek oldalára kell állnunk, mert ebben van Magyarország jövője.

Örülök annak, hogy a mostani gyárátadás előtti beszélgetésben, ahol megkérdezhettem vendégeink véleményét az európai gazdaság kilátásairól, nem csak panaszt hallottam, nem csak a pénzügyi szektor nehézségeiről hallhattam, hanem bizakodó véleményeket is megismerhettem, mert úgy érzik a német befektetők, hogy a reálgazdaság, az autószektor, az autószektort kiszolgáló csatlakozó termelőüzemek erős lábakon állnak Európában. És jó reményünk van arra, hogy ezt a gyárat nemcsak megnyitjuk, hanem utána működtetni is tudjuk. Jó reményünk van arra, hogy az itt termelt termékeknek lesz piaca. Jó reményünk van arra, hogy nem kell elbocsátani innen az embereket a következő években, hanem hosszú-hosszú időn keresztül az európai reálgazdasági fejlődés részévé válva végezhetik a munkájukat, és kaphatnak tisztességes fizetést, megkereshetik a kenyérre valót. Szeretném kifejezni, hogy a magyar kormány mennyire megbecsüli az Önök gyárát, mennyire megbecsüli a Bosch magyarországi beruházásait, és mennyire megbecsüljük azt a bátor kiállást, amivel Önök válaszolnak arra az európai pesszimizmusra, amely ma az európai gazdaság jövője körül uralkodik. Örülünk annak, hogy Önök a rossz hírekre a termelésük bővítésével és új magyarországi gyáregységek megépítésével válaszolnak. Nyilván az Önök cégének sem könnyű, nyilván ezekben a nehéz időkben a szerszámok és a kisgépek vagy éppen az autóalkatrészek piaca is ingatag. Mi nagyra tartjuk, méltányoljuk és elismeréssel méltatjuk azt, hogy az Önök világhírű gyára azonban nem fékez, hanem inkább a gázra lép, és újabb befektetéseket terveznek elsősorban itt, Magyarországon. Ezt jól teszik. Meggyőződésem, hogy az a gondolkodásmód, amely az ilyen nehéz időkben esélyt nyújt nemcsak a kilábalásra, hanem a későbbi megerősödésre, a felszínen maradásra és a fejlődésre, bátor döntéseket és újabb fejlesztéseket igényel.

Szeretném elmondani Önöknek, hogy Magyarország is azt az utat akarja járni, mint amelyik úton az Önök gyára jár. Tudom, hogy ez nem könnyű út, de azt is tudjuk itt, Magyarországon, hogy a másik út, a beletörődés, a gyenge akarat, a visszahúzódás és az önfeladás útja a csődbe, Görögország felé vezet. Önök Németországból ideérkezve Magyarországra, láthatják, hogy Magyarország az árral szemben úszik. De meggyőződésünk, hogy a válságban nem is lehet mást tenni, az árral szemben kell úszni. Ezért becsülöm különösen és tartom nagyra azt, ami most itt, Miskolcon történik. Ha itt körülnézek most ebben a csarnokban, akkor bátor és dolgozni akaró embereket látok magam körül. Az árral szemben úszni ugyanis csak azok tudnak, akik elszántak és erősek. Akik elszántak és erősek, azok gyárakat alapítanak, munkát adnak más embereknek. Akik elszántak és erősek, azok munkát vállalnak azokban az üzemekben, és saját erőből fölszínen maradnak, és megkeresik azt, amire nekik és a családjuknak szükségük van.

Tisztelt Hölgyeim és Uraim!

Nekem meggyőződésem, hogy a Bosch jól választott, amikor ezt a helyszínt jelölte ki új üzeme számára. A magyarok hasonlóan gondolkodnak a válságról és a jövőről, mint Önök, ennek a gyárnak a vezetői, és a miskolci vezetők is hasonlóan gondolkodnak a jövőről, mint az Önök gyárának vezetői: nem meghátrálni, nem föladni, nem fékezni, hanem inkább rá kell lépni a gázra. Nem szabad hallgatni a hitetlenekre, nem szabad visszalépni, előre kell nézni, és bátran kell úszni szemben az árral.

Kívánom Önöknek azt, hogy ez az új gyár és vele a miskolci ipar megújulása legyen fontos mérföldkő azon az úton, amelyen haladva közösen, együtt helyreállítjuk Magyarországon a termelőmunka becsületét és a tisztességes munkával történő gyarapodás eszményét is. Ezt üzeni számunkra, ezért biztató számunkra ennek a gyárnak az átadása.

Köszönöm szépen, hogy meghallgattak!


orbanviktor.hu
 
