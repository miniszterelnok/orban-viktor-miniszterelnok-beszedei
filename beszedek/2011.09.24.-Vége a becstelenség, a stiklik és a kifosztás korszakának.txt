Vége a becstelenség, a stiklik és a kifosztás korszakának
2011.09.24.

            Orbán Viktor köszöntője a rendőr tiszthelyettesek avatásán, Budapesten.
        


Tisztelt Eskütevők! Hölgyeim és Uraim!

Minden fiatalember életének egyik csúcspontja az a nap, amikor először válik azzá, ami lenni akart, vagyis amikor megkezdi azt a hivatást, amit választott magának. A mai napon azért gyűltünk össze, mert 1327 fiatal magyar rendőr tiszthelyettes leteszi esküjét és megkezdi hivatásos pályafutását. Önök ma külön-külön és együttesen is egy sikertörténetet kezdhetnek el. Siker már az is, hogy ide eljutottak, mert nehéz út vezetett idáig. De Önök mégis különleges helyzetben vannak, mert egy átalakuló világban és egy megújuló országban kezdik majd meg rendőri hivatásukat. Ez két dolgot jelent: nagyobb kihívásokat és nagyobb lehetőségeket. Önök az életkorukból adódóan talán még nem követik olyan szorosan a gazdaság és a politikai élet híreit, mint talán teszik azt szüleik, vagyis az idősebb nemzedékek, és ez talán természetes is, végtére Önök még ugyancsak fiatalok. A legfiatalabb eskütevő 1992-ben született. De a világból érkező aggasztó hírek azért nyilván Önökhöz is eljutnak, ha másként nem, hát családjukon, rokonaikon és ismerőseiken keresztül.

Tisztelt Eskütevők!

Nekünk, magyaroknak közösen azzal kell szembenéznünk, hogy a mi tágabb hazánk, egész Európa komoly bajban van. Az európai országok úsznak az adósságban, és egyre kevésbé urai saját sorsuknak. Ez újabb és újabb csődhullámokat indít el. Ezek miatt ma nagyon sok magyar család veszélyben érzi az otthonát, munkahelyét, megélhetését. Ez a válság minden jel szerint nemhogy könnyebb lenne és véget érne, épp ellenkezőleg: súlyosbodik és elhúzódik. Nekünk, magyaroknak most együtt azt kell megkísérelnünk, hogy elrugaszkodjunk ettől az európai válságövezettől, s ne csak el, de felfelé rugaszkodjunk el. Az a feladatunk, hogy legyőzzük a válságot, és megerősödve jussunk ki belőle. Ebből fakadnak a nagy kihívások és a nagy lehetőségek az Önök számára is. Válsághelyzetekben mindig megnő a bűnözési hajlam, elszaporodnak a szélsőségek, és jobban terjed az erőszak. De Magyarország csak úgy újulhat meg, és csak úgy szakadhat el a jövő évben végképp a válságzónától, ha képes rendet és biztonságot teremteni, képes helyreállítani a korábbi években vészesen megromlott közbiztonságot, és képes megvédeni a magyar emberek testi épségét és javait bárkitől, aki azt veszélyezteti.

Tisztelt Eskütevők!

Ehhez a magyar rendőrségnek is meg kell újulnia, és Önök ennek a megújulásnak a részeseiként állhatnak ma itt. Magyarország nemzeti kormánya lezárta a bűnözőket mentegető és pártfogoló liberális kormányok korszakát, megkezdte és a jövőben is folytatja a rendőrség megerősítését, az állomány bővítését és a munkavégzés körülményeinek javítását. A mi közös munkánk két megingathatatlan pilléren áll. A törvényeknek a korábbiakkal ellentétben a becsületes embereket kell védeniük, és nem a bűnözőket. A másik szabály, hogy senki sem állhat sem a törvények fölött, sem a törvényen kívül. Vége a visszaélések, a becstelenség, a stikli és a kifosztás korszakának. Annak érdekében, hogy minden településen legyen végre rendőr, átalakítottuk a rendőri képzés rendszerét. Ennek eredményeképpen több rendőrt vezényelhettünk az utcára. 2011. szeptember végén – ahogy vállaltuk a magyar nép előtt – már 3.135 fővel több rendőr teljesít szolgálatot, sorban létesülnek az új rendőrőrsök is, a börtönöket is működőképesekké tettük, és sok rabot állítottunk munkába. Nem jöhetnek létre, tisztelt Eskütevők, többé félkatonai szervezetek sem, amelyek törvényi felhatalmazás nélkül akarnak fellépni rendfenntartóként. A rend fenntartása az állam, a rendőrök feladata és kötelessége, át nem ruházható és át nem vehető felelősség. Ismét nyomatékosan felhívom a figyelmet, hogy az, aki a magyar állam bármelyik fegyveres testületében szolgál, nem lehet tagja semmilyen félkatonai szervezetnek, nem viselheti annak öltözetét, mert ilyen esetben dezertőrként fogják felelősségre vonni.

Tisztelt Hölgyeim és Uraim!

Elmondhatjuk, eddig sikeres a magyar rendőrség megújítása, és az elmúlt másfél évben megnőtt a felderített bűncselekmények száma.

Tisztelt Eskütevők!

Azt várom Önöktől, hogy segítenek Magyarország megerősítésében. Azt várom Önöktől, hogy garantálják a rendet és a biztonságot Magyarország becsületes és törvénytisztelő polgárai számára. A felelősségért, a nehéz munkáért és a teljes odaadásért cserébe biztos és kiszámítható jövőt kínálunk azoknak, akik becsülettel dolgoznak és szolgálnak. A rendőr különleges feladatot teljesít, különleges kockázatot vállal, ezért munkáját is ennek megfelelő elbírálásban és megbecsülésben kell részesíteni. Ez a pálya csak bátor embereknek való, akik tisztában vannak a kockázatokkal, a stresszel és a munkaidő sajátosságaival. Önöket mindez nem rettenti vissza, pontosan tudják, hogy miért vannak itt, megértették a rendőri szolgálat szépségét és vonzerejét: küzdeni a bűn és a bűnözők ellen és segíteni másokon, a bajbajutottakon. Ahogy végignézek Önökön, talpraesett, felkészült, okos és egészséges fiatalokat látok. Ezt a hivatást Önöknek találták ki, jó időben, jó helyen vannak.

Tisztelt Eskütevők!

Elvárásaink magasak, ezért nekünk a legjobbakra van szükségünk. Azt akarjuk, hogy Önök ne csupán a szakma szépségét lássák maguk előtt, hanem egy jól felépített, kiszámítható, szerethető, de egyúttal jobb teljesítményre sarkalló életpálya utat is. A nemzeti kormányt azért alakítottuk meg, hogy Magyarországon minél többen tudják munkából eltartani a családjukat, minél többen tudjanak munkából talpon maradni, sikeressé válni és gyarapodni. Nem támogatjuk azt, hogy egészséges, életerős emberek hátat fordítsanak a munkának és ne dolgozzanak. Éppen ellenkezőleg: mi arra bátorítunk mindenkit, aki munkaképes, hogy álljon munkába. Úgy gondoljuk, az mégsem járja, hogy életerős emberek sem nem dolgoznak, sem adót nem fizetnek, miközben mások megszakadnak a munkában, hogy meg tudjanak élni. Ennek szellemében a munkaképes, de nem dolgozó rendőröktől beszedett adó teljes összegét az Önök, vagyis a dolgozó rendőrök béremelésére fogjuk fordítani a jövőben. 

Tisztelt Eskütevők!

Elvárom Önöktől, hogy mindenkor legyenek hűek az esküjükhöz, szolgálják a hazájukat és a magyar embereket mindig, legjobb tudásuk szerint. Kívánom, hogy legyenek sikeres, megbecsült tiszthelyettesek, majd rendőrtisztek, akikre a magyar emberek bizalommal és büszkeséggel tekinthetnek. Tanáraik munkáját köszönöm. Édesanyjuknak és édesapjuknak hálásak vagyunk, hogy szép, egészséges, a haza szolgálatára kész, becsületes és szorgalmas lányokat és fiúkat neveltek. Családjuknak, szüleiknek sok erőt, jó egészséget és Isten áldását kívánom.


orbanviktor.hu
