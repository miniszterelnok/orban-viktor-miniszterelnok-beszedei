Orbán Viktor beszéde a győri Audi Aréna avatásán
2014.11.15.

            2014. november 15. Győr
        



		 

		 

		 

		Tisztelt Győriek! Tisztelt Polgármester Úr!

		 

		Jó napot kívánok mindenkinek, aki befért ide a vadonatúj arénába. Két héttel ezelőtt járhattam itt, Önöknél vendégségben, amikor az Audi legújabb modelljét mutattuk be. A mai összejövetelünk apropója az, hogy átadjuk Magyarország legmodernebb sportarénáját. Úgy gondolom, itt mindenki egyetért abban, hogyha van csapat Magyarországon, amely kiérdemelt egy ilyen létesítményt, akkor az épp a Győri Audi ETO kézilabda csapata. A magyar történelem két híres női csapatot ismer. Az egri nőkét, akik Dobó kapitánnyal megvédték a várat a töröktől, és a győri nőkét, akik Görbicz kapitánnyal végigverték Európát. Zsinórban két Bajnokok Ligája-győzelem, tizenegy magyar bajnoki cím, tíz magyar kupagyőzelem. Ma tehát Európa legerősebb női kézilabdacsapatának új otthonát adjuk át.

		 

		Tisztelt Hölgyeim és Uraim!

		 

		És közben Győr a magyar női kézilabda utánpótlásának is legfontosabb bázisa lett. Aligha van ma olyan magyar NB I.-es női csapat, ahol ne játszana ETO-nevelésű játékos. A győri kézis hölgyek maguk is szívükön viselik az utánpótlás-nevelést, sőt van, aki jelenleg a szíve alatt is.

		 

		Tisztelt Hölgyeim és Uraim!

		 

		Mi azonban nemcsak a kézilabda csapatnak, hanem minden magyar embernek szeretnénk átadni ezt a pályát. Azt szeretnénk, ha minél többen sportolnának. Itt valójában abból a célból építettük ezt az arénát is, hogy mi, magyarok egy sportért rajongó nemzetből sikeres sportoló nemzetté váljunk. Kérem, ne feledjék: miközben hazánk méretét meghazudtoló mennyiségű érmet gyűjt be az olimpiákon és más világversenyeken, addig az Európai Unióban – ez 28 országot jelent – a négy legkevesebbet mozgó ország között tartanak minket számon. A magyar fiataloknak mindössze 38 %-a sportol rendszeresen. Márpedig, tisztelt Győriek, minden ország olyan lesz, amilyen a fiatalsága. Ezért létkérdés, hogy fiataljainkkal megszerettessük a sportot. A sport belépőt jelent a szabadság világába, ahol a szorgalom, a tehetség és az akaraterő mesterhármasa számít, és nem a születés, nem az előjogok. És belépőt jelent a munka világába, ahol az lehetsz, és az is leszel, amiért naponta keményen megdolgozol. Jó lenne megértetnünk saját gyermekeinkkel, a következő nemzedékekkel, hogy aki elbújik a próbatételek elől, aki lebeszéli magát a megmérettetésről, mindig a sor végén fog kullogni. Mert aki nem nevez be, nem is nyerhet.

		 

		Kedves Győri Fiatalok és kedves Győri Szülők!

		 

		Kérem tehát Önöket, sportoltassák gyermekeiket. Régi bölcsesség, hogy a sport két dologra tanít meg: becsülettel győzni és emelt fővel veszíteni, a sport tehát mindenre megtanít, ami fontos az életben. Már az ókorban is úgy tartották, hogy ott kell várost építeni, ahol a folyók találkoznak egymással. Ma is azok a legsikeresebb városok, ahol a gazdasági vezetők, a politikai vezetés és a városlakók elképzelései találkoznak egymással. Győrnek ezt sikerült megvalósítani a sportban és a gazdaságban egyaránt. Gratulálok hozzá! Ez a hat és fél milliárd forintból felépített 5.000 férőhelyes aréna is a kormány, a város és a vállalkozások együttműködésének a példája. Az építkezést a kormány finanszírozta, az infrastruktúrát az önkormányzattal felesben álltuk, az üzemeltetéshez pedig jelentős összegekkel az Audi is hozzájárul majd. Végezetül pedig szeretnék még köszönetet mondani a mérnököknek és a munkásoknak, mindenkinek, akinek a munkáját dicséri ez a kivételes aréna. Győr új sportcsarnokát ezennel átadom.

		 

		Hajrá, Győr, hajrá, Magyarország!

		 


	 
