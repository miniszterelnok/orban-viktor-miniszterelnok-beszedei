Orbán Viktor sajtónyilatkozata David Cameronnal, az Egyesült Királyság miniszterelnökével történt megbeszélést követően
2016.01.7.

            2016. január 7. Budapest

        



	Tisztelettel köszöntök mindenkit én is. Külön tisztelettel köszöntöm itt, Önök előtt is David Cameron miniszterelnök urat. Nem mindennapos vendéget köszönthetünk, legutoljára tíz éve járt az Egyesült Királyság miniszterelnöke Magyarországon. Az Egyesült Királyságnak a súlya jelentős a magyar gazdaságban, úgyhogy a nemzetközi ügyektől függetlenül is Magyarország számára ez egy fontos látogatás; ötödik legnagyobb befektetője Magyarországnak, 700 brit cég dolgozik Magyarországon, és ők összesen több mint 50 ezer embert alkalmaznak, ez pedig azt jelenti, hogy körülbelül 50 ezer magyar család a kenyerét britek által tulajdonolt vállalatokban keresi meg. Köszönjük szépen a vendégünknek a magyar gazdaságban játszott pozitív szerepet. A bilaterális ügyek lényegében rendben is volnának.

	Az igazán komoly témák nemzetköziek voltak. Ebből kiemelem a könnyűket, a nehezeket meg inkább meghagyom a vendégünknek. A könnyebb témák közé tartozik Szíria és Irak ügye, ahol Magyarország elkötelezett NATO-tagként katonai csapatokat állomásoztat, sőt kiképzési akciókat és gyakorlatokat is vezet. Biztosítottam – mint NATO-partner – David Cameron urat, hogy Magyarország a jövőben is az ország méretéhez illeszkedő súllyal részt fog venni ezekben a nemzetközi akciókban, örülünk, hogy együttműködhetünk velük. Egyetértettünk abban a négy pontos csomagban is, amelyet Európa érdekében mutatott be a brit miniszterelnök. Megállapíthatom, hogy mind a ketten erős Európát akarunk. Abban is egyetértés volt közöttünk, hogy az erős Európának versenyképes Európának kell lennie. Én személy szerint nem vagyok elégedett Európának a versenyképességével ebben a pillanatban, és minden versenyképességet javító javaslatot örömmel támogatunk. Egyetértünk azzal, hogy a nemzeti parlamenteknek a szerepét újra kell gondolni az Európai Unión belül. Egyetértünk azzal, hogy az eurózónához nem tartozó országok számára egyenlő elbánást kell biztosítani az unió intézményrendszerén belül, és azzal is egyetértünk, hogy az Európai Unión belül minden országban – nemcsak a miniszterelnök úr országában – a visszaéléseket, amelyek a szociális rendszerben tapasztalhatók, ki kell iktatni. Én világossá tettem, hogy Magyarország semmilyen visszaélést nem támogat, a magyar kormány a becsületesen dolgozó magyar emberek érdekében áll ki mindenhol, ezért azt kérjük a britektől, hogy a javaslataik megfogalmazásakor legyenek tekintettel arra a tényre, hogy a magyar emberek elsöprő többsége Nagy-Britanniában becsületesen dolgozik, és a munkájával is meg a befizetéseivel is hozzájárul Nagy-Britannia gazdaságához. Ha ezen a területen változtatni akarunk, akkor világossá tettem, hogy a V4-ek között van egy megállapodás, amely szeretné a változásokat V4-es keretben megismerni és elfogadni, illetve V4-es keretben megállapodni ezekről. Erre én jó esélyt látok, és köszönöm szépen, hogy a miniszterelnök úr is pozitív a kilátásokat illetően a V4-ek keretében történő megállapodásról.

	Összességében egy nagyon sikeres, gyümölcsöző és sűrű programot, tematikailag sűrű programot bonyolítottunk, és még egyszer köszönöm a miniszterelnök úrnak, hogy eljött hozzánk, és itt személyesen tárgyalt Magyarországon Európa jövőjéről.
	 

miniszterelnok.hu
