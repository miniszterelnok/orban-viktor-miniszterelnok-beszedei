Az a cél, hogy érkezzen gáz Törökországból Magyarországra
2015.02.24.

            Orbán Viktor nyilatkozata Ahmet Davutoğlu török miniszterelnökkel történt tárgyalást követő sajtótájékoztatón
2015. február 24-én Budapesten.
        



	Jó napot kívánok, tisztelt Hölgyeim és Uraim!

	Tisztelettel köszöntöm Törökország miniszterelnökét és delegációját. Minden miniszterelnöki tárgyaláson van szó történelemről, hiszen minden mai együttműködésnek a történelem adja meg az alapját, de egyetlen másik országgal sincs szó olyan hosszan a történelemről, mint amikor a török barátainkkal találkozunk. Ilyenkor minden legendát fölidézünk. Mind a ketten ismerjük azt a gondolatot, hogy a nagy Attila unokái vagyunk. Fölidézzük, mert a parlament festett falai is emlékeztetnek bennünket erre, hogy hősiesen harcoltunk egymás ellen. Fölidézzük, hogy olyan téren fogadhattam a miniszterelnök urat, ahol Rákóczi és Kossuth szobra áll, akik magyar hősök és szabadságharcosok voltak, és akik mindketten Törökországban találtak menedéket. És eljutunk így, a történelmen keresztül minden tárgyaláson a mai napig, ahol megállapítjuk, hogy mindketten – bár jelentős méretbeli különbséggel, de – szuverén és büszke államok vagyunk.

	Tisztelt Hölgyeim és Uraim!

	Ami a mai kort illeti, több konkrét megállapodást is kötöttünk, ezeket el fogom mindjárt mondani, de a megállapodásokat összefogta, összeabroncsozta az a mindkettőnk által osztott gondolat, hogy nem szeretnénk, ha Eurázsiában a jövőben nőne a feszültség. Mi abban vagyunk érdekeltek, hogy az a gondolkodásmód, amely állandóan a Kelet vagy Nyugat? kérdése elé, a vagy-vagy kényszere elé állít bennünket, végre megszűnjön, és lehessen azt mondani, hogy Kelet és Nyugat, Nyugat és Kelet, és lehessen létrehozni egy olyan nagy együttműködést, amelyben mind Európa, mind Ázsia megtalálja a helyét a kölcsönös előnyök alapján.

	Most ismertetem Önökkel a legfontosabb eredményeit a tárgyalásoknak. Először is megállapítottuk, hogy Erdoğan köztársaság elnök úr legutóbbi látogatásán felállított követelményt, vagyis hogy érje el a török–magyar kereskedelem az ötmilliárd dollár értéket, jó ütemben teljesítjük. 2014-ben rekordot döntött a Törökországba irányuló magyar export, és elérte a 2 milliárd dollárt. Megegyeztünk, hogy tovább növeljük ezt az eredményt, amíg el nem érjük az 5 milliárd dolláros áruforgalmat. Megállapodtunk, hogy a magyar Eximbank képviseletet nyit Isztambulban. Egy 170 millió dolláros hitelkeretet nyitottunk a kis- és közepes vállalkozások számára. Felállítottunk egy 50 millió dolláros befektetési alapot, kölcsönösen 25-25 millió dollárban. Megegyeztünk, hogy vállalataink segítik egymást a harmadik piacokon való együttműködésben. Örömmel üdvözöltük, hogy ennek első sikere már megvan, hiszen van közös olajkitermelésünk Oroszországban és a Fekete-tenger térségében, és szeretnénk ezt a későbbiekben más országokra is kiterjeszteni. Megköszöntük a miniszterelnök úrnak és a török kormánynak, hogy lehetővé tette a magyarok vízum nélküli utazását Törökországba, és mi pedig cserébe az európai uniós szabályokon belül a lehető legkedvezőbb vízumelbírálást ítéltük meg Törökországnak. Megállapítottuk, hogy 768 török egyetemista diák van ma Magyarországon. Ez azt jelenti, hogy sikeres volt a programunk, amelyben 150 török hallgatónak biztosítottunk ösztöndíjat, és fontos, hogy a két nagyváros, Budapest és Isztambul megállapodtak egy kísérleti vízügyi program megindításáról Isztambulban, amely lehetővé teszi az egyébként híres és jegyzett török, valamint az Európában szintén magasra taksált magyar vízügyi tudás összeboronálását és egyesítését.

	Tisztelt Hölgyeim és Uraim!

	Ezek voltak a megállapodások. Én összefoglalóan azt szeretném mondani, hogy hosszú és sikeres tárgyalásokon vagyunk túl. Köszönöm a török kormány minisztereinek az együttműködést, amelyet az elmúlt egy évben mutattak. Örömmel fogadtam el Törökország miniszterelnökének meghívását a következő magas szintű tárgyalásra, egy éven belül Törökországba.

	Köszönjük szépen még egyszer, Miniszterelnök úr, hogy itt vannak.


miniszterelnok.hu
