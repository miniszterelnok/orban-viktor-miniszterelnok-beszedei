A Fidesz több mint forradalom
2010.03.30.

            Orbán Viktor beszéde a Zeneakadémián a Fidesz megalakulásának 22. évfordulója alkalmából.
        


Jó estét kívánok! Kedves Dalma Asszony! Tisztelt Elnök Úr! Kedves Rektor Úr! Tisztelt Hölgyeim és Uraim!
Minden ember és minden közösség számára meghatározó, hogy mikor, hol és milyen körülmények között született. És ha az egyén vagy a közösség hű akar maradni önmagához, sohasem szabad elfelejtenie, hogy hol, mikor és milyen körülmények között született.

Tisztelt Hölgyeim és Uraim!
A Fidesz forradalomban született. Egy forradalomban, amely a hazugság rendje ellen lázadt. Egy olyan forradalomban, amely a lélek forradalma volt. A magyar lélek forradalma.  A magyar szabadság forradalma. A magyarok reményének forradalma. A Fidesz küldetéssel jött a világra, amit képviselt, s amit azóta is képvisel, az nem egy ideológia, hanem egy eszmény. Az elmúlt huszonkét év során sohasem felejtettük el, honnan jöttünk, és mi a célunk. Akkor, huszonkét évvel ezelőtt is a szabadság volt az eszményünk. Egy szabad és erős Magyarország képe lebegett a szemünk előtt, ahol az emberek úgy érzik, hogy jó magyarnak lenni, ahol szabadon dönthetnek a jövőjükről, és ahol van lehetőségük arra, hogy megvalósítsák az álmaikat. A Fidesz Magyarország pártja, a szabadság pártja és az emberek pártja. A Fideszt harminchét fiatal alapította, s ma mégis milliónyian érzik magukénak. Amikor fölnézünk az égre egy derült éjszakán, akkor olyan magától értetődőnek tűnik, hogy egyszerre tárul a szemünk elé a milliónyi fényes csillag. Egyszerre látjuk az egészet, és bár tudjuk, hogy valójában nem egyszerre keletkeztek, mégis úgy érezzük, hogy nem az számít, melyik mikor kezdte küldeni a fényét felénk, hanem az, hogy mind ugyanahhoz a küldetéshez tartoznak, ugyanaz a rendeltetésük: legyőzni a sötétséget.

Úgy látom, tisztelt Hölgyeim és Uraim, hogy a jövő, ami előttünk áll, nagyobb dolgokat tartogat számunkra, mint az a huszonkét év, ami mögöttünk van. Nagyobb lehetőségeket, nagyobb kihívásokat, nagyobb feladatokat és – reményeim szerint – nagyobb sikereket is. Az ország, a mi hazánk ma nagy bajban van. Az elmúlt évtizedekben talán egyszer sem állt nagyobb feladatok előtt, mint ma, és talán sohasem volt még akkora szüksége a Fideszre, mint éppen ma. 

Kedves Barátaim!
El kell köteleznünk magunkat. Ezt várja tőlünk Magyarország. Itt és most el kell köteleznünk magunkat, hogy még többet fogunk tenni, mint amit eddig tettünk. A magyarokban ott él a tehetség, a leleményesség, a tudás és a szorgalom. Ez egy életrevaló nép, amely ha nagy és közös célokért összefog, akkor nem lehet feltartóztatni, akkor minden nehézséget le tud győzni. Mindez kötelez, és felelősséget ró ránk. Talán magunk sem álmodtuk, amikor annak idején belevágtunk, hogy elérkezik az idő, amikor a Fidesz lesz az egyetlen nagy és kormányképes politikai erő Magyarországon. Elérkezik az idő, amikor a Fidesz lesz Közép-Európa legnagyobb politikai közössége. 

Ez a pillanat eljött. Legyen hát bátorságunk szembenézni a ténnyel, hogy a mi közösségünk mára olyan erővé vált, és olyan helyzetben van, amely hosszú távon meghatározó szerepet tölthet be Magyarország és Közép-Európa jövőjének alakításában. Ez egyben azt is jelenti, hogy ma csak a Fidesz képes olyan egységet teremteni, olyan nagy támogatottságú és erős kormányt állítani, amellyel az ország fel tud tápászkodni, és sikerrel tudja leküzdeni az előtte tornyosuló akadályokat. Igen, csak a Fidesz képes munkahelyeket teremteni és talpra állítani a gazdaságot. Csak a Fidesz képes megmenteni az egészségügyet, rendet és közbiztonságot teremteni. Csak a Fidesz képes helyreállítani az ország önbizalmát. Csak a Fidesz, vagyis a mi nagy közösségünk képes ma arra, hogy olyan változást vigyen véghez, ami több, mint forradalom. Ezért ma itt és mostantól minden nap kérni fogom az Önök elkötelezett segítségét, támogatását, munkáját, és igen, még az imáikat is ahhoz, hogy együtt sikerüljön újjáépíteni Magyarországot.

Tisztelt Hölgyeim és Uraim!
Ahhoz, hogy megfeleljünk a velünk szemben támasztott követelményeknek, saját magunk és az emberek elvárásainak, tisztán kell látnunk, hogy mi a küldetésünk ma, mire is vállalkozunk mi így, együtt. Mi egy olyan közösség vagyunk, amely nem egy szokványos magyar forradalomban született, vagyis nem egy elbukott, mégoly dicsőséges, de mégis elbukott forradalomban. Mi egy győztes forradalomban születtünk, amely kivívta legfontosabb célját, a politikai szabadságot és a demokratikus berendezkedést. Ez nagy dolog. Felettébb ritka, felemelő és nagyszerű fejleménye a magyar történelemnek. Ma azonban ennél is többet kér tőlünk a hazánk. Amire ma kell vállalkoznunk, az több, mint egy forradalom. A forradalmaknak, még a békéseknek is, mindig vannak vesztesei. Nekünk azonban most úgy kell minél gyorsabban és minél gyökeresebben megváltoztatni, megújítani Magyarországot, hogy annak lehetőleg minden magyar ember a nyertese legyen. Erre vállalkozunk mi mindannyian, amikor azt mondjunk, készen állunk a változásra, készen állunk Magyarország kormányzására. Ez jelenti a mi közösségünk jövőjét.

Elkötelezettnek, erősnek és határozottnak kell lennünk, mert nagy sziklákat kell elmozdítanunk a jövő útjából. Egy katasztrófa sújtotta országot kell újjáépítenünk. Mégpedig úgy, hogy olyan erős országgá váljon, amellyel többé nem történhet meg az, ami az elmúlt nyolc évben megtörtént. Reményvesztett, dühös és kiábrándult emberek sokaságából erős és büszke nemzetet kell szerveznünk, amely soha többé nem tűri el, hogy bárki, bármilyen kormány olyan dolgokat műveljen vele, olyan szégyent hozzon rá, mint az elmúlt nyolc évben a szocialisták. 

Tisztelt Ünneplő Közönség!
Mindez csak úgy lehetséges, ha a magyarság egészét képviseljük, ha a nagy többség akaratának szerzünk érvényt. Meg kell felelnünk az emberek jogos elvárásának, hogy a politika és a kormányzás róluk szóljon, értük történjen, az ő gondjaik megoldását, az ő körülményeik javítását szolgálja. Meg kell értenünk az országot. Meg kell értenünk az emberek mindennapi vágyait, céljait. Képesnek kell lennünk arra, hogy visszafordítsuk a politikát az emberek felé. Ki kell nyitni a kapukat, hogy a magyarok azt érezhessék – politikai beállítottságuktól, vallásuktól, koruktól, nemüktől, iskolai végzettségüktől és anyagi helyzetüktől függetlenül –, hogy ránk számíthatnak, bennünk bízhatnak, mi őket akarjuk szolgálni. Amire vállalkozunk tehát mindenekelőtt szolgálat. A felhatalmazás, amit a választóktól kérünk, pedig nem cél, hanem eszköz. Eszköz ennek a szolgálatnak a tisztességes és sikeres végrehajtására. A mi közösségünk csak akkor lehet sikeres, ha az ország és a magyar emberek is sikeresek lesznek.

Nagy feladatok várnak ránk, amelynek megoldásához mindenkinek a segítségére szükség lesz. Azt is tudjuk, hogy akik idejuttatták az országot, mindent meg fognak tenni, hogy nehezítsék a dolgunkat, hogy akadályozzák a változást.  Ezért nemcsak sokat kell tennünk, de nagyon sokan is kell lennünk. Nagy túlerőben kell lennünk ahhoz, hogy egyszer legyőzhessük az elmúlt nyolc év súlyos gondjait, a sokakon úrrá lett kiábrándultságot és a szocialisták visszahúzó és visszatérni akaró erőit. Már az első lépésnél nagyon sokan kell lennünk. Most, az elkövetkező két hétben ez a legfontosabb feladatunk. Mindenkivel meg kell értetnünk, hogy minden, de minden szavazatra szükségünk van. Minden változást akaró embernek mind a két szavazatára szükség van. Bevallom Önöknek, aggódom, mert újabban sokfelől hallom azt, hogy ezt a választást már nem lehet elveszíteni. Azt javaslom, ezt a gondolatot mindenki sürgősen verje ki a fejéből, és mindenki mást is józanítson ki, akinek ez megfordult a fejében.

Ugyanis, tisztelt Hölgyeim és Uraim, minden választást el lehet veszíteni. A mostani választást is el lehet veszíteni. Minden választás csak ott és csak akkor, vagyis a választás napján és a szavazófülkében dől el. Minden választást csak azon a napon és csak a szavazófülkében lehet megnyerni. Soha máskor és sehol másutt. Üzenem tehát mindenkinek, aki változást akar, hogy igenis, ezt a választás is el lehet veszíteni, ha az emberek nem jönnek el szavazni. Senki ne gondolja tehát, hogy nélküle is menni fog. A tét nagyon nagy, és az ördög nem alszik. Ismerjük őt jól, mindig újabb és újabb trükkökön töri a fejét. Ez a választás, tisztelt Hölgyeim és Uraim, csak akkor tölti be a rendeltetetését, csak akkor lehet több, mint forradalom, ha mindenki ott lesz, aki változást akar, és csak a Fideszre szavaz. Ma, 2010-ben ezek vagyunk mi, ez a Fidesz. Több, mint forradalom. Legyünk hát hűek önmagunkhoz! Szedjük hát össze minden erőnket, és feszüljünk neki a hámnak.

Boldog születésnapot és boldog feltámadást kívánok mindannyiunknak!


orbanviktor.hu
