Európai érdek Albánia EU-csatlakozása
2011.06.3.

            Orbán Viktor közös sajtótájékoztatója Sali Berisha albán miniszterelnökkel, Tiranában.
        


Tisztelt Hölgyeim és Uraim! Tisztelt Miniszterelnök Úr!
Sajnos nem beszélek albánul, ami baj, de ennél van nagyobb baj is. Ha meg akarnék tanulni, sem tudnék, merthogy nincs aktuális albán–magyar szótár. Szerintem ez tarthatatlan. Én azt gondolom, Miniszterelnök Úr, nekünk mindent meg kellene tennünk, hogy legyen ilyen szótár, és biztassuk a nyelvészeinket, hogy segítsenek nekünk ebben. Ezért sajnos most Önöknek be kell érniük, hogy most magyarul beszélek. Én tíz évvel ezelőtt is jártam itt, Önöknél, akkor egy másik politikai család adta az ország kormányát, és akkor a mostani miniszterelnök éppen ellenzékben volt, akit akkor is fölkerestem. Szabályos blokád alatt volt egy utcában elzárva, még bejutni is nehéz volt. Úgyhogy ha van valaki, akinek nem kell bemutatni, milyen éles politikai vita van Albániában, az én vagyok. Én azt gondolom, hogy az elkövetkezendő viták az albán népre tartoznak, és az albán nép ezeket a politikai vitákat nyugvópontra fogja juttatni. Egy olyan embernek, aki tíz évvel ezelőtt járt itt, más a látószöge, mint Önöknek, akik minden nap itt ébrednek. Szeretnék gratulálni, Miniszterelnök úr, Önöknek, mert fantasztikus fejlődés történt az elmúlt tíz évben. Biztosan nem könnyű az élet itt Albániában sem, biztosan itt is vannak nehézségek, de a megtett út és a változások nyilvánvalóak számomra. Úgyhogy engedje meg, Miniszterelnök úr, hogy az albán népnek gratuláljak ahhoz a fantasztikus erőfeszítéshez, amelyet az elmúlt tíz évben tett. Az albán és a magyar nemzet kapcsolatai kiválóak, és nincsen semmilyen politikai vita közöttünk. Ahol szeretnék javulást elérni, az a gazdaság, Önök egy nyitott ország, amely bekapcsolódott a nemzetközi gazdaság vérkeringésébe. Egész Európa itt van, kivéve a magyarokat. Nekünk szükségünk lenne egy magyar sikertörténetre itt, Albániában; a magyarok olyanok, mint a madarak: csak olyan ágra ülnek, ahol már valaki van. Úgyhogy az első magyar madárnak az albán ágra kellene ülnie, és akkor jönnének a többiek is. Én készen állok arra, hogy a gazdasági kapcsolataink javuljanak a jövőben.
Ami az európai kérdéseket illeti, tudják, én azok közé a miniszterelnökök közé tartozom, akik a nemzeti büszkeséget és a nemzeti önbecsülést a legfontosabb értéknek tartják, ezért szeretném világossá tenni, hogy nem Albániának van szüksége az Európai Unióra, hanem az Európai Uniónak is szüksége van Albániára. Albánia egy nagyszerű ország, komoly értéket képvisel, és európai érdek, hogy minél hamarabb az Európai Unióhoz tartozhasson. Az európai uniós tagság kétirányú utca, két irányból járható: Albánia felől is és az Európai Unió felől is, kölcsönös az érdekeltség. Ugyanakkor szeretném, ha Albániában mindenki megértené, hogy az Európai Unió nem tekinthet el a saját értékeitől és nem tekinthet el a saját szabályaitól sem. Úgyhogy nagyon bonyolult közösség az Európai Unió, és ha eltekintünk a szabályaitól, részeire fog hullani. Ezért úgy, ahogy Magyarország esetében is, minden csatlakozásnak előföltétele a közös értékek és közös szabályok átvétele. Két fontos dolgot tanultam meg a mai napon e tekintetben. Az első, hogy az Önök miniszterelnöke világossá tette, hogy Albánia az érdemek alapján akar csatlakozni, s nincs kétségem afelől, hogy ezek az eredmények meg is fognak születni. A másik fontos dolog, hogy Albániában szinte teljes nemzeti konszenzus van az uniós csatlakozást illetően, és fontos, hogy egy nemzetet közös célok abroncsozzanak össze. Én, mint ez Európai Unió tanácsának soros elnöke örülök annak, hogy ez a közös nemzeti cél éppen az Európai Unióhoz való csatlakozás. Szeretném biztosítani a Miniszterelnök urat is és az albán népet is, hogy Magyarország minden tekintetben rendelkezésükre áll, és támogatja az Önök nemzeti törekvéseit.
Köszönöm a figyelmet!


orbanviktor.hu
