Magyarország nem hagyja magát
2013.03.11.

            Orbán Viktor napirend előtti felszólalása és viszonválasza.

        


	Tisztelt Elnök Úr! Tisztelt Ház!

	Azért kértem szót a mai ülés előtt, hogy tájékoztassam a Tisztelt Házat arról, hogy a kormány korábban rezsicsökkentésről, tehát gázár- és villanyár-csökkentésről hozott döntését a bíróság előtt azok a cégek, amelyek azt sérelmesnek gondolják, megtámadták. A cégek azzal az indítvánnyal fordultak a bírósághoz, hogy vissza akarnak térni a magasabb gázárhoz és a magasabb villanyárhoz. A bíróság ezt a beadványt megvizsgálta, és a cégeknek adott igazat. Tehát, Tisztelt Ház, a magyar bíróság úgy döntött, hogy a magasabb árat érvényesíteni akaró cégeknek ad igazat a magyar kormánnyal szemben, azzal a magyar kormánnyal szemben, amely csökkentette a gáz és a villany árát. Az ítélet a gázcégekre vonatkozik, de jövő héten várható, hogy ítélet születik az áramellátást biztosító cégek rezsicsökkentés ellen benyújtott javaslatának, kérésének ügyében is. A bíróság tehát az árakat ismét emelni akaró cégeknek adott igazat. Szeretném tájékoztatni a tisztelt Házat arról, hogy a villanyár kérdése minden magyar családot, minden magyar háztartást érint. A gázár 3 millió 300 ezer háztartást, tehát a magyar emberek mintegy 76 százalékát érinti.

	Tisztelt Ház!

	2002 és 2010 között 15 alkalommal emelték a gáz árát. Ennek következtében a gáz ára 206 százalékkal, tehát háromszorosára emelkedett, az áram ára 97 százalékkal, tehát mintegy kétszeresére nőtt. Emellett emlékeztetünk arra is, hogy 2002 és 2010 között csökkentették a nyugdíjakat, a béreket és a családtámogatásokat. E két dolog eredőjeképpen az a helyzet állt elő, hogy 2010-ben a háztartásoknak mintegy 20 százaléka, vagyis mintegy 2 millió ember költötte el jövedelmének több mint egyharmadát pusztán azért, hogy fenn tudja tartani a lakását. Ha mindezt európai összehasonlításban vizsgáljuk, akkor azt látjuk, hogyha a gáz és a villany árszintjét együttesen vesszük figyelembe, 2011-ben az egész Európai Unióban Magyarországon volt a rezsiköltség a legmagasabb. Magasabb, mint Németországban, Svédországban vagy Dániában, és másfélszerese volt az Európai Unió átlagának. Ha a profitot begyűjtő cégek helyzetét nézzük, akkor azt látjuk, hogy éveken át ezek a cégek óriási profitokat termeltek, és a cégek tízmilliárdokat kerestek a magyar embereken. A villamosenergia-szektor adózott eredménye 2011-ben meghaladta a 31 milliárd forintot, és az oly sokat panaszkodó gázcégek közül is volt legalább kettő a négyből-ötből, amelynek a profitja az 5 milliárd forint fölött volt. Ennek ismeretében, tisztelt Ház és tisztelt Elnök úr, a kormány nevében azt kell mondanom, hogy a bíróság döntése botrányos, maga a botrány! Szeretném világossá tenni, hogy meggyőződésünk szerint Magyarország ma már elég erős ahhoz, hogy a magyarok érdekeit érvényesítse. A milliárdokat kereső cégek most összefogtak a magyar családok ellen, összefogtak azért, hogy megakadályozzák a magyarokat sújtó terhek igazságos csökkentését. Ez arcátlanság! Nehéz szalonképes szavakba foglalni a felháborodásomat. A kormány nem fogadja el a kialakult helyzetet, harcolni fogunk, azonnal új javaslattal állunk elő, és amennyiben azt a parlament elfogadja – és miért ne fogadná el? –, akkor a rezsicsökkentés mértéke még nagyobb lesz, és ezért a cégek még kevesebbet fognak keresni. Beszéljünk nyíltan, tisztelt Hölgyeim és Uraim, ez nehéz küzdelem lesz, és szükségem van a magyar emberek támogatására ehhez a harchoz; szükségem van minden magyar ember támogatására, hogy megmutassuk ezeknek a gátlástalan és telhetetlen vállalatoknak, hogy ez itt Magyarország. Meg kell mutassuk, hogy Magyarország nem hagyja magát, itt a magyar állampolgárok érdeke érvényesül. A piacgazdaság szabályait tiszteljük, a tisztességeses profitot elfogadjuk, de azt nem, hogy családok milliói, köztük gyermekek, idősek és nyugdíjasok kerüljenek lehetetlen szociális helyzetbe. Egyúttal arra szólítok fel mindenkit, akit hasonló módon fölháborít a szolgáltatók botrányos viselkedése, hogy hallassa a hangját, üzenjük meg együtt ezeknek a cégeknek: nem a magyar kormánnyal állnak szemben, hanem minden magyar emberrel, egész Magyarországgal.

	Köszönöm megtisztelő figyelmüket!


Orbán Viktor viszonválasza


	Tisztelt Elnök úr! Tisztelt Ház!

	Szeretném megköszönni azoknak a frakcióvezetőknek és a mögöttük helyet foglaló képviselőknek a támogató véleményét, akik ebben a vitában nem a nagy cégek, hanem velük szemben a magyar emberek oldalára álltak. A köszöneten túl most egyelőre többet nem is tudok mondani nekik; hamarosan előterjesztéssel fogunk élni, amely megoldja ezt a helyzetet. Kérem, hogy majd akkor is ezzel a lelkülettel viszonyuljanak a kormány előterjesztéséhez.

	Viszont van egy párt, amelynek a képviselője láthatóan a másik oldalon áll, ezért kénytelen vagyok néhány gondolatban válaszolni az általa mondottakra. Furcsa világ Magyarország, azzal a helyzettel találjuk magunkat szembe, hogy egy baloldali párt – ha jól olvasom a fejléceket –, egy baloldali párt, tisztelt Hölgyeim és Uraim, a bérből és fizetésből élők helyett a nagy-, leginkább nemzetközi tőke oldalára áll. Példátlan eset! Ha van egy párt ebben a parlamentben, amelynek a szavazói miatt, a hagyományai miatt, a helyes, egyébként sok szempontból megalapozott – most a diktatórikus kinövéseket tegyük zárójelbe –, mégiscsak meglévő munkásmozgalmi hagyományai miatt a családok oldalára, a bérből és fizetésből élők oldalára kellene állni, ha úgy tetszik, egy internacionalista párt esetében is lehet ennek értelme, a magyarok oldalára kellene állni, akkor az éppen a Magyar Szocialista Párt, tisztelt Hölgyeim és Uraim! És én nem is szeretném, ha itt akár csak egy gondolat erejéig is azt gondolnánk, hogy a szocialista párt szimpatizánsai vagy szavazói egyetértenek a saját pártjukkal ebben az ügyben. Itt egy nemzeti ügyről van szó, és én hiszek abban, hogy ebbe a közösségbe a szocialista párt szavazói is beletartoznak. A rezsicsökkentés nemcsak a fideszeseknek jó meg a jobbikosoknak meg a kereszténydemokratáknak, az MSZP-seknek is jó. Ezért én hiszem, hogy az MSZP hívei is támogatják a rezsicsökkentés politikáját. Rájuk is számítok, arra kérem őket, ők is emeljék fel a hangjukat, hogy meg tudjuk mutatni, igenis vannak Magyarországon pártmegosztó vonalakon átívelő, közös ügyek, és képesek vagyunk ezeknek az ügyeknek a mentén egymással egyetértésre jutni. Kérem tehát a Magyar Szocialista Párt híveinek a támogatását is.

	Végezetül, tisztelt Tóbiás képviselőtársam, egy dologra még ki kell térnem. Ön azt mondja, hogy az unióval, az Egyesült Államokkal meg a jóég tudja, még ki mindenkivel állunk harcban. Higgye el, az én ambícióim kisebbek, én most csak egy rezsicsökkentést szeretnék, ennyi az egész! Ha ezt sikerül megoldani, már elégedett leszek. De általában is szeretném mondani Önnek, hogy mi érvényesnek tartjuk a politikában azt a régi katonabölcsességet, miszerint a jó katona nem azok ellen harcol, akik szemben állnak vele, hanem azokért harcol, akik mögötte vannak. Ezért mi a családokért, a gyermekekért, a nyugdíjasokért, a bérből és fizetésből élő minden magyar emberért harcolunk.


orbanviktor.hu
	 
