Szégyen, hogy idejutottunk
2008.10.28.

            Orbán Viktor előadása a III. Energia Fórum "Bizonság és stabilitás" cimű panelében, Budapesten.
        


Good morning, Ladies and Gentlemen!
Of course I would not like to be impolite, but if you don’t mind, I would like to use the possibility to be at home. So I will speak Hungarian language in order to accelerate the discussion and because I try to be as provocative as possible, and being punctual is death or life, especially when you are still active in politics. The question raised by our Polish friend was very clear and straightforward.
Milyen hatása van a grúz eseményeknek a magyar politikára? Röviden összefoglalva, hiszen csak tizenöt perc áll rendelkezésemre. Magyarországon ma egy egyoldalú, kiegyensúlyozatlan oroszbarát külpolitika érvényesül. Ezt az a tény, hogy Magyarország tagja a NATO-nak és az Európai Uniónak, egyáltalán nem zárja ki. Ugyanis a magyar találékony nép. Mi képesek vagyunk NATO-tagok lenni, az Európai Unióhoz tartozni és egyúttal a gyakorlat mezején kifejezetten oroszbarát külpolitikát folytatni. Ami nem illegitim dolog természetesen, mert ilyen külpolitika létezhet. A kérdés inkább az, hogy hasznos-e ez, jó-e ez elsősorban nekünk magyaroknak. A mi álláspontunk ez ügyben az, hogy Magyarországnak a mostani külpolitikája helyett csatlakoznia kellene ahhoz a körvonalazódó, Közép-Európa politikához, amely megértette, hogy az előttünk álló időszakban Közép-Európa fel fog értékelődni, és ezért Magyarországnak csatlakozva elsősorban a lengyelek által szabott irányhoz egy közép-európai iránymódosítást kellene végrehajtania.
Én személy szerint rendkívül elégedetlen voltam a magyar hivatalosság reagálásával a grúz válságra, bántott, személyesen is bántott, én még a kommunista időkben kezdtem a politikát, mondjuk úgy, hogy a félig földalatti ellenállás korszakában. Engem rendkívül bántott, hogy amikor Grúziát megtámadták, akkor a lengyelek, az ukránok tudták a dolgukat, a balti államok is tudták a dolgukat: odamentek, demonstráltak. Mi magyarok azonban nem véletlenül, nem elfoglaltság okán, hanem mert más a külpolitikai orientáltságunk, mi ebből kimaradtunk. A közép-európai szolidaritásnyilvánítás néhány levélben és nyilatkozatban öltött testet – nem kormányzati tényezők részéről. Ezt én Magyarország szempontjából előnytelen helyzetnek tartom.
Ami a pénzügyi válságot illeti. Amikor elfogadtam a meghívást erre a konferenciára, akkor azt gondoltam, hogy a legizgalmasabb és a legaktuálisabb témával foglalkozó konferenciára jövök el. Azonban a gazdasági fejlemények ezt a véleményt fölülírták. Kétségkívül az energia kérdése nem került le a napirendről, de ma a legizgalmasabb kérdés a pénzügyi válság ügye. Magyarországon is. A magyar dimenzió eltér a pénzügyi válság kapcsán a nyugat-európai államok dimenziójától, ugyanis Magyarország egy olyan legyengült helyzetben találkozott a pénzügyi válsággal, amelyre korábban senki sem számított. Most jönnek elő a magyar gazdasági és pénzügyi rendszer gyengeségei, amelyek békeidőben, válságon kívüli időben nem voltak olyan szemet szúróak, mint amilyenekké most váltak.
Hogy rövidre fogjam a mondandómat, Magyarország lesz az első olyan ország – úgy tűnik – az Európai Unión belül, amely az IMF-fel megállapodást fog kötni a pénzügyi válságból való kijutásból. Tegnap azt mondta valaki viccesen, hogy ennyi erővel az Afrikai Nemzetek Szövetségéhez is csatlakozhattunk volna, hiszen leginkább a fejlődő államoknak van szüksége arra, hogy az IMF kisegítse őket a bajaikból, és nem az Európai Unióhoz tartozó tagállamoknak, hiszen az Európai Unióhoz való tagállamiság feltétele valamifajta érettség és gazdasági fejlettség, amely kizárja békés, konszolidált helyzetben, hogy az IMF által nyújtott rendkívüli segítségre szoruljon egy ország.
Magyarország már volt korábban ezen a pórázon, amit IMF-segélynek neveztek, és pontosan tudjuk, hogy ez Magyarország számára a szuverenitás egy részének elvesztését jelenti. Ez azt jelenti, hogy a gazdaságpolitika alakításának fontos kérdéseiben Magyarország elveszíti az önállóságát. Magyar állampolgárként azt tudom mondani Önöknek, hogy szégyen, hogy ide jutottunk. Emlékszem: 1998-ban még én voltam az, aki – hát talán a kelleténél egy kicsit patetikusabban, de mindenképpen őszintén – bejelentettem, hogy Magyarországnak többé nincs szüksége az IMF által nyújtott hitelekre, hiszen Magyarország mindjárt tagja lesz az Uniónak, és miután jó a gazdaság állapota, a pénzpiacokról olcsóbban tudunk forráshoz jutni, mint az IMF-től. Ez volt a diadalittas 1998 év végi – 19999 év eleji megszabadulás pillanata Magyarország számára.
Eltelt tíz év, és ott vagyunk, ahol 1999-ben voltunk. Attól kell tartani, hogy olyan megállapodás jön létre Magyarország és az IMF között, amely miatt elveszítjük a gazdasági mozgásterünk tekintélyes részét. Tehát azt tudom válaszolni a feltett két kérdésre, hogy a grúz válság ráirányította a figyelmet arra, hogy Magyarország külpolitikai orientációja, a valóságos, gyakorlati világban jelentkező orientációja ma elhibázott, és korrekcióra szorul. A pénzügyi válság pedig arra hívja fel a figyelmet, hogy a függetlenség még egy ilyen kölcsönös függőségi világban is érték, és egy országnak bizony fájdalmas, amikor le kell mondania szuverén döntéseinek egy részéről azért, mert pénzügyi válsággal küszködik.
Tisztelt Hölgyeim és Uraim!
Ha megengedik, a „biztonság és stabilitás” témakörben a kötelező feladataimat is szeretném teljesíteni. Először is szeretném elmondani, hogy Magyarország szenved attól, hogy nincs közös európai uniós energiapolitika. Mi a vesztesei vagyunk ennek a helyzetnek. Vannak államok, amelyek nem vesztesei egy ilyen helyzetnek, amit mi megértünk. Ha például valaki nagy és erős, és a gazdasága nagyobb, mint az orosz gazdaság, akkor könnyen tekinti a gáz és olaj és általában az energia kérdését egyszerű gazdasági kérdésnek. Van ilyen ország az Európai Unióban; nagy és hatalmas ország. Számára ez nem biztonsági kérdés. Nekünk, közép-európaiaknak biztonsági kérdés. Van másik nagy és hatalmas ország az Európai Unióban, amelyet a Jóisten Oroszországtól messzebbre pottyantott a Földre, következésképpen nincs az a fizikai fenyegetettség érzése, mint a közép-európai államoknak, amelyeknek mások a történelmi élményei. Az Atlanti-óceán partjáról kötni különmegállapodást az egységes európai uniós energiapolitika helyett, egy racionális magatartás, de bennünket, közép-európaiakat sajnos nehéz helyzetbe hoz. És vannak más nagy államok is, vidámak és déliek, akik olyan szerencsés helyzetben vannak, hogy egy másik kontinensről is tudnak energiához jutni, mert a tengeren keresztül ez számukra megoldott, és ők is inkább különmegállapodásokban érdekeltek, nem pedig egy európai uniós közös politikában.
Beszéljünk hát egyenesen: az Európai Unión belül olyan különalkuk jöttek létre az Oroszországból érkező energia ügyében, amelyek ma már nehezítik azt, hogy az Európai Unió közös energiapolitikát hozzon létre. Most azt nem tudom megítélni, nyilván az utánam következő előadásokban hallhatunk erről, hogy az energiaárak csökkenése, amelyről nem tudjuk, hogy tartós lesz-e vagy átmeneti, ennek az egész kérdésnek a súlyát csökkenti-e vagy sem, de ma azt tudom mondani, hogy miközben a közép-európai országoknak óriási szükségük volna egy egységes európai uniós energiapolitikára, ennek a politikai feltételei ma az Európai Unióban nem adottak. A kérdés, hogy mit lehet ilyenkor tenni.
Én azért örültem ennek a meghívásnak, és azért fogadtam el az első invitáló szóra, mert a megoldást valahol itt látom: Közép-Európa számára, Magyarország számára a megoldás a sorstársak megkeresésében van, és a velük kötött szövetségekben rejlik. Szóval azt gondolom, hogyha Közép-Európa ügyesen használja ki a lehetőségeit, akkor az előttünk álló tizenöt évben nagyon komoly felértékelődésen mehet keresztül. Fölértékelődhet gazdasági teljesítménye okán, hiszen a gazdasági növekedés a közép-európai térségben nagyobb, mint bárhol az európai, mondjuk úgy, inkább, hogy a nyugati világban. A súlya ezeknek az államoknak, ha összeadjuk a GDP-jét Magyarországtól Lengyelországig, kis csalással még Ukrajnát is besoroljuk ide, akkor ki fog derülni, hogy ez a GDP vetekszik Oroszország GDP-jével. Tehát egy nagyon komoly gazdasági potenciálról beszélünk. Ki fog derülni, hogy ennek a térségnek az Európai Unión belül még a Lisszaboni Szerződés elfogadása esetén is, ami ugye egy új döntéshozatali rendszert jelent, komoly szerepe van, hiszen a blokkhoz, a közös döntések blokkolásához szükséges blokkoló kisebbséget létre tudjuk hozni a balti államoktól lefelé Magyarországig. Ha számba vesszük az államokat, kiadjuk ezt a szükséges számot. Tehát felértékelődik a közép-európai súly az Európai Unión belül is.
A kérdés csak az, hogy a közép-európai együttműködés két motorja, Lengyelország és Magyarország tudatában van-e ennek a lehetőségnek? És ha tudatában van ennek a lehetőségnek, tesz-e ezért lépéseket? Történik-e végre valami mondjuk az energiarendszerünk biztonságának megteremtése érdekében? Számítunk-e egymásra, keressük-e az együttműködési formákat mondjuk egy közös energiabiztonsági alap felállításával? Az ellenséges kivásárlásokkal szemben. Mi magyarok erről tudnánk mesélni az elmúlt másfél év történetéből. Az ilyen ellenséges kivásárlásokkal szemben meg tudjuk-e védeni gáz és olajipari termelő, finomító, szolgáltató cégeinket? Tudjuk-e egymást, akarjuk-e és tudjuk-e egymást segíteni ebben? Szerintem itt van tér a közös cselekvésre!
Miért nem építjük vissza a II. világháború előtt létezett észak–déli útvonalainkat? Nemcsak közúti és vasúti értelemben, hanem a kereskedelmi útvonalainkat is. A kelet–nyugati közlekedés és áramlása a javaknak, tőkének a II. világháború után vált kényszerű domináns iránnyá. Nem volt ez mindig így. A déli és az északi irányoknak a kiépítése, a vasút, közút, kereskedelmi forgalom tekintetében ránk vár. Megtehetjük. Miért nincsen Közép-Európának közös fejlesztési bankja? Miért van EBRD-ja, és miért nincsen közép-európai közös fejlesztési intézmény, amely kifejezetten ennek a térségnek a sajátosságaival foglalkozna? Mind-mind olyan lehetőség, amelyeket akkor tudunk kihasználni, hogyha lesz egy lengyel-magyar együttműködés, amely – ez Közép-Európában nem általános – mint hagyományosan két jó baráti állam egy kétoldalú együttműködési rendszerrel elindulva kialakít – a csatlakozás lehetőségét felkínálva másoknak – egyfajta közép-európai együttműködést. Az energiától a gazdaságon át a közlekedésen keresztül a fejlesztéspolitikáig. Ennek a lehetősége nyitva van ma előttünk.
Azt is láthatjuk, hogy a korábbi Visegrádi Együttműködés tartalmilag kiürült. A Visegrádi Együttműködés, amely Szlovákiát, Lengyelországot, Magyarországot és Csehországot foglalta magába, azt a célt szolgálta, hogy ne játsszuk ki egymást az Európai Unióba való bekerülési tárgyalások folyamán, hanem közös pozícióinkat érvényesítve előnyös feltételekkel csatlakozhassunk az Európai Unióhoz. Ezt a célt a Visegrádi Együttműködés többé-kevésbé, szerintem inkább többé, mint kevésbé teljesítette. Azóta nincs is igazából történelmi küldetése. Ideje lenne felismernünk, hogy itt egy olyan változáson megy át a nyugati világ, az európai civilizáció, amely indokolja egy teljesen új közép-európai együttműködés kialakítását. Én nem vagyok filozófus, se az összeesküvés-, se a katasztrófaelméletekhez nem értek, de mint a nyugati civilizációhoz tartozó ember nap mint  nap csak olyan hírekkel találom szembe magam, amelyek arról szólnak, hogy nem egy egyszerű politikai változáson, hanem egy civilizációs léptékű változáson megy keresztül a nyugati világ.
Milyen hírekkel találja magát szembe egy magunkfajta nyugati ember? Hírek a klímaváltozásról, hírek a demográfiai változásról. Mind a két ügyben vesztes oldalon állunk. Hírek az energiaválságról, hírek a nyugati pénzügyi rendszer összeomlásáról. Most egy gazdasági recesszióról. Mind-mind a változásnak olyan jelei, amelyek arra kellene, hogy kényszerítsenek bennünket, hogy teljesen új dimenziókban gondoljuk újra a következő tíz-tizenöt évet. Bizonyosnak tűnik, hogy az a tizenöt-húsz év, ami előttünk áll, az nem olyan lesz, mint az a tizenöt-húsz év volt, amelyet magunk mögött hagytunk. Új korszakok, új versenypályák és új lehetőségek.
Ha Európa erősségét nézzük a világméretű versenyben, akkor azt láthatjuk, hogy Európa nem a területi nagyságával, most már nem is a tőkenagyságával tudja állni a versenyt a világméretű versenyfutásban, hanem elsősorban az innovációra való képességével és hajlamával. Most kitárultak a kapuk: egy olyan korszakába jutott az emberiség, amikor a megújulásnak, az innovációs képességnek az értéke felértékelődik, megnövekszik. Közép-Európa arra szokott büszke lenni, hogy ő még a nyugati résznél is innovatívabb, hogyha új megoldásokat kell keresni. Legalábbis mi magyarok szeretünk hízelegni magunknak ezzel. Tehát Közép-Európa számára is ez a mostani bizonytalan, minőségében a mögöttünk hagyott húsz évtől különböző és előttünk álló új időszak, a kreativitással rendelkező nemzetek, az új megoldásokra fogékony népek számára különösképpen lehetőségeket tartogat.
Innen nézve fájdalmas, hogy Magyarország ez idáig az energiabiztonság területén és az energiapolitika területén ezt nem használta ki. Ha Önök kinyitnak egy energetikai kérdésekkel foglalkozó magyar kiadványt, akkor azt fogják látni, hogy az abban szereplő kérdések rendkívül egyszerűek: fontosak, de primitívek és egyszerűek. Arról szólnak, hogy kapunk-e gázt az oroszoktól, mennyit kapunk és milyen áron, és mikor nem fogunk kapni. Körülbelül ezeknek a kérdéseknek a taglalásával merül ki a magyar energiapolitika. Ezek fontos kérdések, félreértés ne essék, sőt bizonyos szempontból talán a legfontosabb kérdések, de távlatosan gondolkodva vannak itt azért más kérdések is.
Hogyha igaz, hogy a világ átalakuláson megy keresztül, az energiapolitika is megújul, nem tartogat-e ez lehetőséget a nemzetgazdaságok számára? És ha körülnézek Európában, azt látom, hogy a legtöbb ország ezt a változást mint egy gazdasági lehetőséget éli meg. Nemcsak a kiszolgáltatottságát, a kockázatos helyzetét énekli meg újabb és újabb tanulmányokban, hanem iparágakat hoz létre, amelyben a diverzifikálását a saját energiarendszerének elvégzi. Ha vetünk például egy pillantást például Svédországra, akkor azt fogjuk látni, hogy Svédországban lassacskán 300 ezer háztartást geometrikus energiával fűtenek. A geotermikus energia Magyarország szempontjából az egyik legperspektivikusabb energia. Mi vagyunk a világ ötödik, Európában talán harmadik vagy negyedik geotermikus energiával legjobban ellátott nemzete. Ehhez képest Svédországból kell megnéznünk, hogyan telepítenek rá nem egyszerűen csak ellátási rendszereket, hanem új iparágakat, amelyet aztán a gazdasági növekedés szempontjából is húzóágazattá válnak. Vagy. Ha egy kicsit délebbre fordítjuk a tekintetünket, azt látjuk, hogy Spanyolország nem egyszerűen csak kihasználja a napenergiát, hanem egy napenergia-ipari kapacitást épített ki: húzóiparágat, amely a termékeit nemcsak Spanyolországban, hanem exportcikként az Európai Unió más államaiban is felhasználja. A gyártott technológiának nyolcvan százalékát például Németországban adja el.
Tehát nem egyszerűen csak megold valamilyen problémát, amely az energiaellátás körében jelentkezik, azt nem egyszerűen csak egy veszélyforrásnak látja, hanem egy lehetőséget vesz észre benne, amire ipart, kapacitást, kereskedelmet telepít. Ha megnézzük a Magyarországgal összevetésre alkalmas méretű és populációjú Csehországot, akkor pedig azt fogjuk látni, hogy Csehország az Európai Uniótól a magyaréval összevetve háromszor akkora összeget hívott le egy alternatív rendszerek kiépítését célzó projektsor- vagy csoport terve számára, mint Magyarország. Hát miért van az, hogy mi magyarok vagyunk Közép-Európában – a lengyelek hasonló cipőben járnak: ugyanekkora összeget hívtak le, mint a csehek, csak ők nagyobb ország, összevetésre kevésbé alkalmasak –, hogy Közép-Európában sem mi vagyunk azok, akik először jövünk rá arra, hogy az Európai Unió forrásainak bevonásával itt egy húzóiparágat is létrehozhatnánk.
Aztán azt gondolom, az energiakérdés – csatlakozva az előttem szóló Sólyom László excellenciás elnök úrhoz – új politikai diskurzusformákat is igényel. Franciaország létrehozta a maga energiamixét, amely szerintem a francia gazdasági csoda bázisa, mégis most szükségét érzi annak, hogy egy társadalmi konzultációs folyamatot indítson el arról, hogy a jövő energiamixe milyen legyen Franciaországban. Magyarországon, Közép-Európa nevében itt nem tudok nyilatkozni, de Magyarországon ezek a politikai procedúrák, amelyek a politikailag szenzitív energiakérdéseket is bevonják a köz-diszkusszióba, teljesen hiányoznak, holott ennek a formái nálunk szerencsésebb adottságú országoknál már bejáratottak, kialakítottak.
Tisztelt Hölgyeim és Uraim!
Összességében tehát én csak annyit szeretnék mondani Magyarország részéről, hogy Magyarországon politikai változásra van szükség ahhoz, hogy külpolitikai irányváltás jöjjön létre. Ennek az irányváltásnak az iránya, égtájolása közép-európai kellene, hogy legyen. Közép-európai együttműködési formák minden tekintetben a külpolitikától az energiapolitikáig. Harmadrészt úgy gondolom, hogy a magyaroknak nemcsak kockázatot kell látnia a mostani energiahelyzetben, nemcsak a kiszolgáltatottságot Oroszország felé kell észrevenniük ebben az energiavilágban, hanem lehetőséget, fejlesztési lehetőséget, új húzó iparágak felépítésének a sanszát is kellene látnunk. Az európai uniós forrásokban sokkal bátrabban kellene az alternatív energiaforrásokra alkalmas befektetéseket előtérbe helyezni, és ehhez európai uniós támogatásokat szerezni. És végezetül el kell hárítani Magyarországon belül azokat az akadályokat, amelyek az új technológiák bevezetése előtt a hatósági eljárásokban és a rossz támogatási politikában lelhetők fel, és amelyek együttesen gátolják, hogy a meglévő szellemi energiák új, innovatív és alternatív megoldásokat hozzanak az energiaellátás területén. Magyarországnak itt óriási tartalékai vannak.
Nemrég olvastam a Világbank ide vonatkozó jelentését, amelyik azt mondja, hogy Magyarország Európa legbürokratizáltabb országa. Ha Magyarország képes lenne egy bürokráciareformot végrehajtani, akkor három év alatt hét százalékos extra gazdasági növekedéshez jutna. Ez azt jelenti, hogy Magyarországnak a legnagyobb gazdasági potenciáltartaléka az a közigazgatás és a bürokrácia reformjában található. Három év alatt hét százalékos gazdasági növekedés a mostani gazdasági teljesítmény mellett akkor, hogyha a bürokrácia Magyarországon megreformált lenne, visszanyesett, leépített volna. Az energia, az új energiapolitika előtt is ez a legnagyobb akadály. A magyar bürokrácia, a minősítési rendszer, a hatósági eljárások, a technológiák bevezetésének a rendszere olyan, amely a bürokrácia uralmát teszi lehetővé, és megakadályozza, hogy az innovatív elgondolások utat törjenek a magyar gazdaságban.
Azt gondolom tehát, hogy jó helyre jöttek, ha van ország, amitől érdemes tanulni, azok mi vagyunk. Sajnos nem a jó példákban járunk élen, hanem azoknak a hibáknak a bemutatásában, amit nem érdemes másoknak elkövetni. Azt gondolom, hogy egy konferencia kiválasztásánál ez fontos szempont. Ugyanakkor, mint minden elhibázott konstelláció, a magyar is, lehetőségeket is tartogat. Még egyszer mondom: új korszak, új időszámítás kezdődik majd a nyugati civilizáció számára. Ebben Közép-Európának óriási lehetősége van. Talán az energiahiány Közép-Európának az inspirálólag hat a megoldások működésbe hozása tekintetében.
Én tehát azt kívánom mindannyiunknak, hogy egy olyan konferencián legyünk túl, egy olyan konferencia legyen ez a mai, amely számos, a gyakorlati politikai életben is használható megoldást, irányt, javaslatot dolgoz ki Magyarország számára. Van mit megjavítanunk, szükségünk van az Önök gondolataira, ezért örömmel vettük, hogy egy ilyen konferencia Magyarországon jöhetett létre, és hálásak vagyunk, én személy szerint is hálás vagyok azért, hogy a mi politikai családunk részt vehetett, részt vehet ezen a konferencián.
Köszönöm szépen, hogy meghallgattak!


orbanviktor.hu
