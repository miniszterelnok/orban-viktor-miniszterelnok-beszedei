Átadták a debreceni Nagyerdei Stadiont
2014.05.1.

            Orbán Viktor beszéde a Nagyerdei Stadion átadásán
        


	Tisztelt Hölgyeim és Uraim!

	A több tízezer tonna vas és acél, a több ezer teherautónyi beton nem áll össze magától egy ilyen lélegzetelállító építménnyé. Az építéshez tervezők, mérnökök és munkások kellenek. S legelőször is kell teremtő gondolat.

	Tisztelt Debreceniek!

	Így képzeljük a jövőt. A magyar szellem, a magyar tervezők és mérnökök, a magyar vállalatok és munkások ilyen alkotásokkal teszik ismét naggyá Magyarországot. Köszönet és tisztelet mindenkinek, aki munkájával hozzájárult a Nagyerdei Stadion felépítéséhez. A stadion egy régi görög mértékegység volt, mellyel a távolságot mérték. Ma ismét közelebb kerültünk egy stadionnal a világ élvonalához.

	Kedves Debreceniek!

	A sport képes megváltoztatni a világot, és segít erős és becsületes emberekké nevelni gyermekeinket. Örülök, hogy eljött a pillanat, amikor végre válaszolni tudok a debreceni szurkolók örökzöld kérdésre, hogy hol a stadion. Tisztelt Debreceniek, itt a stadion! A Nagyerdei Stadiont ezennel átadom, használják egészséggel, leljék benne örömüket!

	Hajrá, Magyarország, hajrá, Debrecen!

	 

miniszterelnok.hu
