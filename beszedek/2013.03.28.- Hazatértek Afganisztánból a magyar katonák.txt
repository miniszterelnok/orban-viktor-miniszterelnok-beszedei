 Hazatértek Afganisztánból a magyar katonák
2013.03.28.

            Orbán Viktor köszöntője a Magyar Honvédség Tartományi Újjáépítési Csoportjának (PRT) utolsó váltásán.
        


	Szeretettel köszöntöm a hazatérő katonákat! Hazajöttek a katonák, milyen jó kimondani: hazajöttek! Köszöntöm a hozzátartozókat, külön köszöntöm a gyermekeket. Büszkék lehettek a szüleitekre, büszkék lehettek az édesapátokra és az édesanyátokra. Nemcsak a családjuk, nemcsak a barátok, de az egész ország hazavárta Önöket, tisztelt Hölgyeim és Uraim. A magyar kontingens nem elfelejtett légió volt, követtük az Önök munkáját. Azt láttuk, hogy Önök elvégezték a feladatukat, és nyomot hagytak abban a világban, ahol szolgáltak. A haza védelme ma azt jelenti, hogy részt kell venni annak a szövetségnek a katonai akcióiban, amely szövetség a mi, vagyis Magyarország védelmét garantálja. Hét éve léptünk be a nemzetközi akcióba, Önök a munkát elvégezték, segítőkészségből, emberségből jelesre vizsgáztak, megállták a helyüket, elismerést szereztek Magyarországnak, hírnevet maguknak és a hazájuknak. Természetesen azokra is gondolunk ilyenkor – mintegy 430-an vannak –, akik továbbra is Afganisztánban szolgálnak, csak egy másik program keretében.

	Tisztelt Hölgyeim és Uraim!

	Természetesen lélekben azok a bajtársak is itt vannak közöttünk, akik életüket adták a hivatásukért és a becsületért. Magyarország hálával tartozik nekik áldozatvállalásukért.

	Tisztelt Hölgyeim és Uraim!

	Ez nem gyakorlat volt, hanem éles helyzet. Tapasztalatot gyűjteni csak terepen és valódi, éles helyzetben lehet. Ahhoz, hogy mi, magyarok itthon biztonságban érezhessük magunkat, tapasztalt, kipróbált, áldozatkész honvédekből álló katonaságra van szükségünk. Aki katonának áll, olyan hivatást választ, amely az emberi lét végső határaira viszi, mert mindig készen kell állni arra, hogy a szolgálat teljesítése és a becsület akár a legnagyobb áldozatot is követelheti. Az egész ország nevében köszönöm a helytállást és a kiemelkedő munkát! Magyarország büszke Önökre! Hálát adunk a Jóistennek, hogy Önök hazatérhettek. Kérem, a jövőben sem felejtsék: csak a becsület! Mindannyiuknak, családjuknak, hozzátartozóiknak áldott húsvéti ünnepeket kívánok!


orbanviktor.hu

	 
