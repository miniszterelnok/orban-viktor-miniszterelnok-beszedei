Soha nem látott egység
2009.06.7.

            Orbán Viktor beszéde az európai parlamenti választás eredményéről tartott sajtótájékoztatón, Budapesten.
        


Jó estét kívánok! Jó estét kívánok, tisztelt Hölgyeim és Uraim!
Tisztelettel köszöntöm a jelenlévőket és azokat is, akik a távolból figyelnek ránk. Először is köszönjük, köszönöm! Az első szó legyen a gratulációé. Engedjék meg, hogy minden magyar képviselőnek, akiket itt Magyarországon, illetve a határon túl az elmúlt órákban megválasztottak, és a Kárpát-medencei magyarság érdekének képviseletében Brüsszelbe küldenek, pártállásra tekintet nélkül gratuláljak a megválasztásukhoz. Külön öröm számunkra, hogy a határon túli magyarok szép és erős képviselettel rendelkeznek. Ez azt mutatja, hogy Magyarországgal Európában számolni kell, a magyaroknak lesz szavuk, és a szavuknak pedig lesz súlya Brüsszelben.
Szeretném tájékoztatni Önöket, hogy a gyorsan végzett számítások szerint ezentúl az európai parlamenti választások rekordját Magyarország tartja. Eddig Nagy-Britannia tartotta; mintegy harminc esztendővel ezelőtt 51 százalékot kapott az angol konzervatív párt. Most egy magyar versenyző tartja az Európa rekordot: a Fidesz – Magyar Polgári Szövetség. És ha ezt hozzáadjuk ahhoz, hogy Európában a friss eredmények alapján azt lehet mondani, hogy a néppártok hatalmas előretörést mutattak, akkor a saját magyarországi örömünk egy néppárti – hiszen mi ehhez a politikai családhoz tartozunk –, egy teljes néppárti örömbe torkollik.
Kedves Barátaim!
Szeretnék köszönetet mondani a szavazóknak. Különösen azoknak, akik a változásra és az új irányra szavaztak. Szeretnék köszönetet mondani az aktivistáinknak. Itt rengeteg ember rengeteget dolgozott. Őket láttuk legtöbbet, akik itt állnak a hátam mögött, magamat is talán a legtöbbet látottak közé sorolhatom, de mögöttünk rengetegen dolgoztak, sok-sok ezer, tízezer ember dolgozott azon, hogy ez a fantasztikus eredmény megszülessen. Köszönöm a munkájukat, és üzenem nekik, hogy nem dolgoztak hiába. Majd figyeljék, most hány párt fog majd elemezni, magyarázni, értelmezni és spekulálni. Egyetlen párt van Magyarországon, amelynek nem kell értelmezni, nem kell spekulálni, nem kell magyarázni, mert az eredménye magáért beszél. 56 százalék. Soha nem volt ilyen. 56 százalék magáért beszél, és ezt nekik, az aktivistáinknak köszönhetjük. Az 56 százalék önmagában példátlan az európai és a magyar politika történetben, de az ehhez hozzávesszük azt – csakhogy a kedvünk is jobb legyen –, hogy negyven százalékot vertünk a másodikra, akkor pedig világos, hogy micsoda óriási munkát végeztek az aktivistáink szerte az országban.
Mit üzen ez a választási eredmény Magyarország számára? Ez a választási eredmény arról beszél, hogy Magyarország felemelte a hangját, és kimondta, hogy változást akar. Soha nem látott többség mondta ezt. Ez mindannyiunk számára felemelő élmény, hiszen gondoljunk arra, hogy mennyi válság, gond, baj és nehézség gyötri ma a magyarokat, és mindennek ellenére olyan egységet és egyetértést mutat az 56 százalék, amire korábban soha nem volt példa. Családok, fiatalok, idősek, munkaadók, vállalkozók, munkavállalók, betegek, egészségesek, fogyatékkal élők, sportolók, művészek, a kultúra és a szellem emberei mind olyan összefogást mutattak ma Magyarországon, 56 százalékos összefogást, amit a politikai életben, a magyar szellemi életben még soha sem tapasztalhattunk. Egyszerre szólaltak meg, és mondták azt, hogy elég, Magyarországon más világot akarunk! Új irányt, lezárni a régit, és egy újat nyitni, mert a régi csak kudarcot hozott, csak gátakat épített, és csak bizonytalanságot jelentett az életünkben. A reménytelenség helyett a magyar emberek reménykedni akarnak. Azt akarják, hogy legyen munkájuk, a munkájukból tisztességesen meg tudjanak élni, kiszámítható legyen a jövőjük, rendet és biztonságot akarnak maguk körül, és felelős és elszámoltatható vezetőket szeretnének látni Magyarország élén.
Már csak egyetlen kérdést kell megválaszolnom, tisztelt Hölgyeim és Uraim, hogy mire jó ez a győzelem? Mire jó ez a győzelem? Mire elég ennyi ember akarata itt Magyarországon? Bátran kimondhatjuk, hogy Magyarország polgárai döntöttek: nem mehetnek tovább úgy a dolgok Magyarországon, ahogy eddig mentek. Magyarország eldöntötte, és ki is fejezte azt a döntését, hogy talpra akar állni. Magyarország azt követeli a Magyar Szocialista Párttól, hogy többé ne gátolják az országot a talpra állásban. Azt követeli Magyarország a szocialistáktól, hogy vonják le végre a konzekvenciákat. Azt követeli Magyarország a szocialistáktól, hogy ne álljanak többé a változás útjába. Mire jó ez a győzelem, kedves Barátaim?
Ez egy olyan tény, amelynek az igazi jelenőségét most még alig tudjuk felmérni. De egy dolgot biztosan mondhatok: ennek a győzelemnek az erejével fogjuk megváltoztatni Magyarországot. Még egyszer köszönöm! Nekünk már csak egyetlen dolgunk van az ünneplés mellett, hogy ezt a győzelmet ugyanolyan alázattal viseljük és fogadjuk, mint ahogyan fogadtuk a korábban ránk mért választási vereségeket.
Köszönöm szépen, hogy meghallgattatok!


orbanviktor.hu
