Beszéd az új Suzuki Swift bemutatásakor
2010.06.10.

            Orbán Viktor beszéde az új Suzuki Swift bemutatásakor Esztergomban.
        


Tisztelt Hölgyeim és Uraim! Tisztelt Suzuki Úr!
Engedjék meg, hogy kövessem a helyi szokásokat: bemutatkozom. Orbán Viktor vagyok, akit Magyarország polgárai most azzal bíztak meg, hogy az országnak szükséges változásokat vigyem végbe, és ebben a minőségemben szinte kötelező, hogy részt vegyek a mai találkozón, mert Magyarországnak az az érdeke, hogy a Magyarországra érkezett befektetők új munkahelyeket hozzanak létre, sikeresek legyenek, és a saját sikerükön keresztül Magyarországot is sikeressé tegyék.
Mélyen tisztelt Suzuki Úr!
Azért is jöttem örömmel, mert van itt egy szimbolikus egybeesés. Ez a mai ünnepi esemény, amikor egy új modell gördül le a futószalagról. Két nappal ezelőtt mi is leraktuk egy új rendszer alapjait, a mi szállítószalagunkról is legördült egy új gazdasági rendszer, amelynek középpontjában a munkahelyteremtés áll. Tíz év alatt egymillió munkahelyet fogunk létrehozni Magyarországon, és ehhez szükségünk van az olyan emberek segítségére, mint amilyen Ön is, aki immár lassan két évtizede kitart Magyarország mellett. Az Önök új modellje új munkahelyeket fog teremteni Magyarországon, és azért is fontos siker, mert egy összefogást eredményez. A magyarok és a japánok közötti együttműködést adta elő. Az Ön gyára fontos a magyar politika számára, mert a magyar embereknek éppen az Ön befektetésén keresztül tudom bemutatni, hogy igenis lehetséges kölcsönös és gyümölcsöző, a magyarok érdekeit is szolgáló együttműködés a külföldi tőke és a magyar gazdaság között.
Az Ön mostani gazdasági sikere, az Önök gyárának mostani gazdasági sikere egy másik fontos üzenetet is nyújt Magyarországnak. Azt üzeni, hogy a válságtól nem kell megijedni, mert a pesszimizmus nem vezet sehová. Miközben körülöttünk nagyon sokan panaszkodnak, s erre jó okuk is van, a Suzuki-gyár egy új modellel rukkol elő, a magyar politika pedig egy új gazdasági rendszerrel. Ez azt jelenti, hogy a japánok és a magyarok mind a ketten előrenéznek, hisznek a jövőben, és bíznak abban, hogy van erejük változtatni. Engedje meg mélyen tisztelt Suzuki Úr, hogy gratuláljak az új modellhez a befektetőknek, a tervezőknek, a kivitelezőknek, és azoknak a magyar embereknek is, akik itt a gyártósoron dolgoznak. Szeretném Önnek, Suzuki úr, kifejezni az elismerésemet és a köszönetemet egész Magyarország nevében, amiért meglátta a lehetőséget Magyarországban, és meglátta a lehetőséget a magyarokban, és a közel két évtizedes együttműködés során a legnehezebb időkben is kitartott mellettünk.
Azt kívánom mindannyiunknak, hogy folytassuk ezt az együttműködést. Az itt élők talán kevésbé tudják, hogy mi már nagyon régóta ismerjük egymást. Nem ez lesz az első modell, amit miniszterelnökségem alatt itt a nagyérdemű számára be fogunk mutatni. Amikor az előző modellt mutattuk be, akkor még kicsit fiatalabbak voltunk, legalábbis ami engem illet. Én jó emlékeket őrzök az Önökkel való együttműködésről. Én személy szerint is, de a világban a magyarok is szeretnek együttműködni a japánokkal. Önök egy, a mi kultúránktól jelentősen különböző civilizációt képviselnek, de ez a civilizáció kétségkívül magasrendű civilizáció. Az emberiség történetének egyik legnagyobb kulturális teljesítménye. És ez a japán civilizáció olyan értékekre épül, amelyeket mi magyarok tisztelünk, úgymint becsület, szorgalom, felelősség, tisztelet. Magyarország most még nem úgy néz ki, ahogy kellene. Kicsit kopottas a ruhánk, kicsit rendezetlenebbek vagyunk, az elmúlt nyolc évben kicsit elhagytuk magunkat, itt-ott a züllés is felütötte a fejét, de mi hittünk azokban az értékekben, amelyekre az Önök világa épül, a becsületben, a szorgalomban, a felelősségben és a tiszteletben, és ezt be is tudjuk bizonyítani.
Mi az Európai Unió tagjaként nyugati zászló alatt hajózunk, de Önök is tudják, hogy keleti nép vagyunk, és a mi számunkra éppúgy, mint az Önök számára a legfőbb parancs az, hogy a megállapodásokat be kell tartani. Szeretném megköszönni, hogy Ön személy szerint is és az Önök gyára, az Önök világvállalata még minden Magyarországgal kötött megállapodást betartott, és örülök annak, hogy kellő szerénységgel, de ugyanezt magunkról is elmondhatom. És mondhatom Önnek, hogy a jövőben is, ami magyar kormányt illeti, bizonyosan így lesz.
Sok sikert, erőt és egészséget kívánok a gyár minden dolgozójának! Köszönöm!


orbanviktor.hu
