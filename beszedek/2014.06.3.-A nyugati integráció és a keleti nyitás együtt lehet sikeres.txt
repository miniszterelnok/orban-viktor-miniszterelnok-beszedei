A nyugati integráció és a keleti nyitás együtt lehet sikeres
2014.06.3.

            Orbán Viktor sajtónyilatkozata Karim Maszimovval, a Kazah Köztársaság miniszterelnökével történt tárgyalását követően 2014. június 3-án Budapesten.
        


	Jó napot kívánok, tisztelt Hölgyeim és Uraim! Tisztelettel köszöntöm Önöket.

	A tárgyalásainkról első helyen szeretném fölidézni, hogy arra kértük a miniszterelnök urat, hogy adja át a jókívánságainkat és nagyrabecsülésünket Kazahsztán elnökének. A beszélgetés és tárgyalás egy fontos pontja volt a világgazdasági helyzet értékelése. Örülök annak, hogy olyan partnerrel tárgyalhattam, akinek a véleménye a világ átalakulásáról nagyon közel esik ahhoz, amit mi, magyarok gondolunk. Mi úgy látjuk, hogy a világ, amiben élünk, gyökeresen és gyorsan átalakul. Ez a változás leglátványosabban a világgazdaságban érhető tetten. Minden változásnak vannak nyertesei és vesztesei, de hogy ki lesz a nyertes, és ki a vesztes, azt mi magunk döntjük el. Magyarország egy olyan ország, amely szeretne a változások nyertese lenni, és úgy látjuk, hogy a világgazdasági változások a tehetséges országok és népek előtt komoly lehetőségeket nyitnak ki. A régi receptek az érvényüket – részben vagy teljesen – ilyenkor elveszítik, az innovatív, gyors és bátor gondolkodás pedig előnyt jelent. Sokak szerint nemcsak előnyt, hanem kockázatot is. A mi véleményünk azonban az, hogy az igazi kockázat az, hogyha nem vagyunk innovatívak, kezdeményezőek, és nem vagyunk bátrak; az nagyobb kockázat, mint hogyha újszerű módon kezdünk gondolkodni.

	Önök tudják, hogy mi Kazahsztánt mindig is nagyra tartottuk. Fantasztikusnak találjuk azokat az eredményeket, amelyeket az elmúlt tizenöt-húsz évben elértek. Úgy gondoljuk, hogy a világ egyik meghatározó országának miniszterelnöke volt ma a vendégünk. Kazahsztánnak a világgazdasági súlya és világpolitikai jelentősége évről évre nőni fog. Gratuláltam a miniszterelnök úrnak ahhoz, hogy sikerült létrehozniuk Oroszországgal és Belorussziával azt a nagy gazdasági térséget, amely fontos szereplője lesz a világgazdaságnak az előttünk álló két-három évtizedben. Magyarország ezt pozitív világgazdasági fejleménynek tekinti. Mi nem szeretnénk kimaradni ebből a lehetőségből. Magyarország a nyugati integrálódás munkáját elvégezte. Nyugati integráció és keleti nyitás együtt tehet bennünket sikeressé. És azért írtam az előbb alá ezt a megállapodást Kazahsztán miniszterelnökével, mert ez a megállapodás egy stratégiai együttműködéséről szól. Kifejezi azt az eltökéltségünket, hogy keressük azokat a lehetőségeket, ahol az együttműködés mindkét ország előnyére válik. A tárgyalások során néhány olyan területet beazonosítottunk, mint a mezőgazdaság, az energetika, a tudomány és technológia vagy éppen a gyógyszeripar. Sikerült azonosítanunk azt a tényt, hogy Kazahsztán rendkívül tőkeerős, és bizonyos területen szívesen használna új technológiákat. Magyarországnak számos területen vannak világszínvonalú, új technológiái, de nem vagyunk eléggé tőkeerősek. Ezt a két adottságot próbáljuk a következő években összeilleszteni és létrehozni egy széles, erős és komoly üzleti előnyökkel kecsegtető kazah–magyar gazdasági együttműködést.

	Szeretném végezetül megköszönni a miniszterelnök úrnak nemcsak a látogatását, hanem azt, hogy néhány évvel ezelőtt fogadott bennünket Asztanában, és ahol megkezdhettük a mi kettőnk személyes együttműködését is, de megindíthattuk a két ország kormányai közötti legmagasabb szintű együttműködést is. Ezért hálásak vagyunk, és ezért a miniszterelnöknek a munkáját nagyra értékeljük. Sok sikert kívánok a kazah–magyar üzleti fórumnak illetve a gazdasági vegyes bizottság szereplőinek, hiszen a mai napon mi a magunk munkáját elvégeztük. Politikus sokkal többet ennél már nem tehet. Minden ablak, ajtó ki van nyitva, minden akadály el van hárítva, most már csak az üzletembereken múlik, hogy ebből a lehetőségből mit tudnak valóra váltani. Szeretném aláhúzni, hogy a magyar kormány a Kazahsztánnal való gazdasági együttműködést tervező magyar vállalatokat a jövőben is erőteljesen támogatni fogja.

	Köszönöm szépen a figyelmüket!


miniszterelnok.hu
