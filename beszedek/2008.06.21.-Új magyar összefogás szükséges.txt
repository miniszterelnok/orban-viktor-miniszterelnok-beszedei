Új magyar összefogás szükséges
2008.06.21.

            Beszéd a Magyar Koalíció Pártjának 10. születésnapján, Dunaszerdahelyen.
        


Jó napot kívánok, tisztelt Hölgyeim és Uraim!
Úgy tűnik, Losoncon már minden fontos dolgot elmondtam. Mégis engedjék meg, hogy nagy tisztelettel, szívből köszöntsem Önöket! Köszöntöm Joseph Daul frakcióvezető urat, az Európai Néppárt egyik jeles vezetőjét! Tisztelettel köszöntöm Csáky Pál elnök urat, s amikor őt köszöntöm, személyén keresztül köszöntöm a Magyar Koalíció Pártjának minden vezetőjét, minden tagját, hívét és választóját is.
Tisztelt Hölgyeim és Uraim!
Engedjék meg, hogy külön kifejezzem elismerésemet, amiért közös köztársasági elnökjelöltet állítottak, és még inkább elismerésemet fejezzem ki amiatt, hogy egy hölgyre esett a választásuk. Ez csak elsőre tűnik meglepőnek. Néhány évvel ezelőtt senki sem mondta volna meg, hogy Németország élén kancellárként egy hölgy áll majd, és hasonlóképpen csak a britek is csak egyszer lepődtek meg, amikor Margaret Thatcher lett a miniszterelnök. Apropó, ha már ő került szóba: amikor megkérdezték, hogy nő létére miért vállalta a jelöltséget, akkor röviden csak annyit válaszolt: „Én azt tanultam meg, hogyha azt akarod, hogy egy dologról sokat beszéljenek, akkor bízd egy férfira, ha azt akarod, hogy egy dolgot megoldjanak, akkor bízd egy nőre!”
Kedves Barátaim!
A kétségkívül elfogult mondat mögött van némi igazság, hiszen mi, férfiak a kelleténél gyakrabban bonyolódunk a politikába, felesleges agancsviadalokba, s a hölgyek talán ettől mentesek.
Tisztelt Hölgyeim és Uraim!
Engedjék meg, hogy gratuláljak Önöknek a tíz évvel ezelőtt meghozott döntésükhöz. Ha az ember körülnéz ebben a teremben, láthatja, hogy ez egy jó döntés volt. Ha más nem, akkor az, hogy a tízéves eredményként alig férünk el abban a teremben, ahol tíz évvel ezelőtt még jócskán maradt volna hely másoknak is.
Tisztelt Hölgyeim és Uraim!
A múlt tanít bennünket, segít bennünket, ihletet ad a jövőre nézve. Mi, magyarok sokat tudnánk erről beszélni. Talán a legfontosabb tanulságok egyike az, hogy a magyar nemzet akkor volt erős és a nagy Kárpát-medencében, amikor képes volt saját magát nagyobb világpolitikai, világtörténelmi folyamatok részeként látni, és eként cselekedni, így viselkedni. A sorompók és a határok megszűnése jól szimbolizálja azt a kihívást, hogy ismét ilyen összefüggésben lássuk magunkat, és persze az emberek, az áruk és a tőke szabad mozgása mellett látható, hogy most már a gondjaink is mozognak, azok is közössé váltak. Mindannyian értjük Magyarországon, hogy a Magyar Koalíció Pártjának három feladatot kell egyszerre megoldania, három kihívásnak kell egyidejűleg megfelelnie. Először is a kisebbségbe szorított magyarok érdekeit képviselni. Másodsorban a tizenötmilliós magyarság világfeladatait, közös feladatait szolgálni a Kárpát-medencében. És végezetül pedig össz-európai szinten európai pártként a valamennyiünket érintő kihívások megfogalmazásában is szerepet kell, hogy vállaljon.
Tisztelt Elnök Úr! Tisztelt Hölgyeim és Uraim!
Az is nyilvánvaló mindannyiunk számára, hogy olyan változások zajlanak körülöttünk, amelynek valóságos súlyát, bár lehet, hogy elméletben már átlátjuk, de igazából még nem éltük át, nem tettük magunkévá. A világ egy radikális és teljes átalakulás küszöbén áll. Ez a mostani áremelkedési hullám: az energia, a nyersanyagok és az élelmiszerek területén nem lesz átmeneti jelenség. Ugye, mindannyian szeretnénk, ha ez átmeneti lenne. Mindannyian szeretnénk, ha visszaállna a régi rend. Azonban a régi világgazdasági rend, kedves Barátaim, nem fog visszaállni. A kérdés csak az, milyen gyorsan és milyen hullámokat vetve halad majd előre. Önök is tudják, hogy a kőolaj ára hat év alatt a hatszorosára nőtt; az utóbbi egy évben megkétszereződött. A földgáz ára vágtat, a termelési költségek elszabadultak, az élelmiszerárak fölszöktek, és távolról sincsen még vége mindennek. Ellenkezőleg. Az új, magas árakkal működő, magas inflációjú világgazdassági korszak éppen csak megindult. Ráadásul, mint hallhattuk az Európai Néppárt frakcióvezetőjétől: a nyugati világ is történelmének legnagyobb, legerősebb gazdasági versenyével néz szembe. Mondjuk ki bátran: a globalizáció folyamatában fordulat állt be. A XX. század végéig a globalizációnak mondott nagy folyamat elsősorban a fejlett világ államainak volt előnyös. Azonban ez a tendencia megfordult, és ma a globalizáció elsősorban versenytársainknak, az ázsiai országok számára hoz előnyöket. Nyilvánvaló, hogy ezeknek a gondoknak a megoldása együttgondolkodást, közös föllépést és közös megoldást is kíván az Unió tagállamaitól. Amellett pedig, mi, magyarok hozzátesszük, hogy a bennünket, magyarországiakat, így aztán Önöket is gyötrő gondokat: miszerint a magyar gazdaság bajban van, az államadósság nő, a munkanélküliség nő, a demográfiai bajok pedig mindenhol, az egész Kárpát-medencében sújtják a magyarságot. Tehát mindannyian láthatjuk, hogy Kárpát-medencei közös magyar együttgondolkodásra lesz szükség a jövőben.
Ugyanakkor azt is tudjuk, mi, nemzeti érzelmű magyarok, hogy súlyosan téved az, aki azt hiszi, hogy a globális gazdasági válság árnyéka okafogyottá teheti a nemzeti és a kisebbségi képviseletet. Ennek éppen az ellenkezője igaz. Ahogy a külső verseny nő, az Európai Unión belüli verseny is nő, az európai nemzetek közötti verseny is nő, élesebb lesz, és a közeljövőben létkérdés lesz minden ország számára, hogy milyen képességű vezetők állnak országaik élén. Létkérdés lesz minden nemzet számára, mennyire képes közös céljait összehangolni. Új egységre, cselekvőképes erőkre, elszántságra van szükség az anyaországi és a határon túli magyarság körében egyaránt. A közös érdekeket felismerő és vállaló, távlatos gondolkodásra, önmagunk sorsáért érzett felelősségvállalásra lesz szükség éppen úgy, mint a rendszerváltás lassan húsz évvel ezelőtti időszakában.
Tisztelt Hölgyeim és Uraim!
Az elmúlt tíz év során Önök joggal, és ahogy Csáky Pál mondta, büszkén állapíthatják meg, hogy a Magyar Koalíció Pártja hűséges párt. Hűséges az elveihez. Hűséges a választóihoz, vagyis az itteni magyar közösséghez. Hűséges a közös európai értékekhez is. Csáky Pál joggal mondhatta azt, hogy a Magyar Koalíció Pártja egy erős párt. Erős a helyi politikában. Megkerülhetetlen a szlovákiai politikában. Elismert fél, elismert partner európai pártként Brüsszelben.
Tisztelt Hölgyeim és Uraim!
Önök is láthatják, hogy Magyarország problémákkal küzd. Azok a gondok, amelyekkel mi küszködünk odahaza, nem csak anyagi természetűek, és Önöket sem hagyják érintetlenül. Emlékezzenek arra, hogy valaha hosszú éveken keresztül fönnált egy egyezség a határon belüli és a határon túli magyarok között. Ennek az egyezségnek voltak szimbolikus, az egyezség lényegét kifejező, megtestesítő pillanatai. Két ilyen dolgot említek, ami azóta már a múlté. Egyik az egyik az a megfogalmazás, az a törvénybe foglalt kitétel, miszerint létezik egységes magyar nemzet. Az elmúlt években ez a megfogalmazás kikerült, kitörölték az erre vonatkozó törvényből a budapesti parlamentben. A másik, közöttünk meglevő egyezséget szimbolizáló ügy a Magyar Állandó Értekezlet volt. Az a kis magyar parlament, az a Kárpát-medencei parlament, amely helyet és módot adott arra, hogy a Kárpát-medencében élő magyarok a gondjaikat megvitathassák. Ez az intézmény sem működik már.
Talán helyénvaló, ha itt és most azt mondom, hogy az anyaországi magyarok és a határon túli magyarok között új egyezségre van szükség. A világ változásának megfelelő új formákat kell találnunk, amellyel a határon túli magyarok és az anyaországi magyarok újraköthetik korábban megvolt, mára már fölbomlott egyezségüket. Új egyezségre van szükség. Tanuljunk egymástól! Tanuljunk mi, anyaországi magyarok a Magyar Koalíció Pártjától, tanuljunk a délvidéki magyar pártoktól és legyünk reményekkel atekintetben, hogy Erdély földjén is létrejön majd az új egyezség, amely ott is egységet teremt. És ha megköttettek ezek a belső egyezségek, akkor eljön a pillanat, amikor az anyaországi magyarság és a határon túli magyarság között ismét nagy, átfogó, reményeim szerint tartós, történelmi egyezséget köthetünk majd.
Tisztelt Hölgyeim és Uraim!
Mindannyian tudjuk, hogy ehhez egy erős, jól működő, nemzetközileg is elismert Magyarországra, szervezett, nemzetközi elismerést élvező Kárpát-medencei magyarságra van szükségünk. Vagyis hogy egységes egészként kezeljük a magyarság ügyét. Ebben az együttműködésben továbbra is számítunk, számítok a Magyar Koalíció Pártjának tapasztalataira, eddigi tudására, eddigi eredményeire. Javaslom, hogy találkozzunk Tusnádfürdőn, a Kárpát-medencei Magyar Autonómiatanács keretében, és folytassuk a Kárpát-medencei magyarság jövőjéről korábban megkezdett közös gondolkodásunkat. Az a tudás, az a tapasztalat, amit Önök tíz év alatt fölhalmoztak, nélkülözhetetlen a Kárpát-medencei magyarság számára. Számítunk hát Önökre. Szükségünk van sz Önök segítségére.
További munkájukhoz a FIDESZ – Magyar Polgári Szövetség nevében sok erőt, jó egészséget, állhatatosságot és kitartást kívánok mindannyiuknak!
Köszönöm, hogy itt lehettem!


orbanviktor.hu
