Tőkés László köszöntése
2007.12.1.

            Orbán Viktor köszöntő beszéde a  Tőkés László tiszteletére rendezett ünnepségen, a Gólyavárban.
        


Jó estét kívánok, tisztelt Hölgyeim és Uraim! Excellenciás Urak, tisztelt Köztársasági Elnök Úr, kedves Dalma asszony!
A jóslás és az előrelátás közötti különbségről szeretnék szólni néhány szót, hogy kimentsem magam abból a durva mondatból, amelyet Schmitt Pál elnök úr idézett az előbb ide, miszerint hogy lehet ennyi ésszel 18 évig valaki a MOB elnöke. Amit azért valljunk be, olyan ember, akinek egy olimpiai aranyérme sincs, nem igen mondhat egy olyannak, akinek legalább kettő van. A jóslás arra vonatkozik, hogy valami bekövetkezik-e vagy sem. Valami tőlünk független dolog. Az előrelátásnak más a természete. Az előrelátás arról szól, hogy nekünk mit kell tenni annak érdekében, ha azt akarjuk, hogy valami bekövetkezzen. Ilyen értelemben mi az eredményt nem megjósoltuk, hanem előreláttuk, ami nagy különbség. Nos, fölösleges visszaidéznem talán ebben a körben, hogy talán Tusnádfürdőn adódott az első alkalom, hogy elmondhassuk az erdélyi magyaroknak, az ottani nyári szabadegyetem keretében, hogyha úgy tesszük a dolgunkat, ahogy kell, akkor mindenkinek jut majd hely a nap alatt. Köszönjük, hogy ez így történt.
Kétségkívül igaz, hogy nekem adatott meg, ez általában talán érthető, hogy a nyilvánosság előtt ezt a gondolatot, haditervet én képviseljem. Vannak jó néhányan, akikről nem esett szó, és akik nélkül semmilyen haditerv sem válhat valóra egy demokratikus párt esetében. Először is a párt-tisztségviselő kötelező szerénységével és alázatával szeretném megköszönni Csoóri Sándornak és barátainak, hogy azt az értelmiségi össze- és együttállást létrehozták, amely Tőkés László támogatása mellett íródott levél formájában öltött testet. Köszönjük szépen, Sándor! E nélkül a magyar értelmiségi kiállás nélkül ez nem ment volna.
Nem látom, hogy vannak-e itt a Fidesz – Magyar Polgári Szövetségből alelnökök. Talán Varga Mihályt látom. A döntést, miszerint ezt kell tennünk, hogy Tőkés Lászlót támogassuk, kiállunk mellette, és úgy tesszük mindezt, ahogy tettük, ezt nem egymagam hoztam, hanem természetesen a Fidesz – Magyar Polgári Szövetség elnöksége. Az ő felhatalmazásuk nélkül, kedves László, én sem segíthettem volna a kampányodat. Úgy illendő, hogy megköszönjük a Fidesznek és a Fidesz elnökségének ezt a döntést. Köszönjük meg az európai parlamenti képviselőknek, a nevüket Schmitt Pál már említette, többen is voltak kampányolni, én azért egy nevet külön szeretnék megemlíteni: Schöpflin György nevét. Az előbb láttam, mintha itt lenne közöttünk. Hiszen ő egy olyan európai parlamenti képviselő a magyar csoportban, aki egyébként Nyugatra szakadt hazánkfia; nyugodtan mondhatjuk, hogy a Nyugatra szakadt, nemzeti érzelmű, Erdély sorsát fontosnak érző magyarok is részt vettek az ő személyén keresztül Tőkés László kampányában. Köszönjük a nyugati magyaroknak is a segítséget.
És ahogy illendő, természetesen én megköszönöm a feleségemnek is, hogy engedett, vagy inkább küldött, hogy vegyek részt ebben a kampányban. Ez nélküle nem ment volna. Természetesen nem én vagyok az egyetlen, kedves Erdélyből érkezett kampányban részt vett segítők, akiknek feltűnt, hogy az előbb, amikor Önök felálltak, akkor a női kvótánál jóval magasabb arányban voltak Önök között a hölgyek. Akik a vállukon vitték, és végigcsinálták, segítették Tőkés László kampányát. Az erdélyi asszonyok nélkül sem ment volna ez a győzelem – ezt mindannyian tudjuk.
A köszönet után engedjék meg, hogy néhány gondolatot – dacára a most már lassan elszaladó időnek – megosszak Önökkel. Először is jó eső érzéssel állapítsuk meg, hogy az ellenfeleink minden vádja visszahullott a fejükre. Ez is szükséges ahhoz, hogy az ember jól érezze magát egy kampány után. Azt ne felejtsék el, nem kevesebbet állítottak, mint hogy egy magyar képes arra, hogy beleavatkozzon egy másik magyar ügyébe. Holott az egész rendszerváltásról mi azt képzeltük 1990-ben, hogy éppen arról szól, hogy ezen túl mást sem teszünk, csak beleavatkozunk egymás ügyébe, mert nincs külön ügyünk, most már csak közös magyar ügy van, amelyben mindannyian részt veszünk. Furcsaság, de azért említtessék meg, hogy természetesen ezeknek a bizonyos vádaskodóknak az nem fájt, ha ebben a kampányban svédek, spanyolok vagy éppen belgák vettek részt. Ők nem avatkoztak be, csak mi, kis-magyarországi magyarok tudtunk beavatkozni az ő gondolkodásuk szerint az erdélyi magyarok ügyébe.
Tisztelt Hölgyeim és Uraim, arról se feledkezzünk el, hogy micsoda provincializmus kellett ezekhez a gondolatokhoz, hogy mennyire szükséges volt ilyen mondatok megfogalmazásához, hogy valaki elől, valakik elől teljes egészében hiányozzék az európai perspektíva. Hiszen ez egy európai parlamenti választás. Ha egy kicsit higgadtabban gondolkodunk, közjogiasan, akkor azt mondhatjuk, hiszen olyan képviselőket küldtek most Romániából, Erdélyországból is a brüsszeli parlamentbe a választók, akik az Európai Parlament tagjaként olyan törvényeket alkotnak majd, amelyek mindenkire, aki az Európai Unió tagállamainak polgára vonatkozik majd. Így mindannyiunkra, sőt mi több, még énrám is. Azt mondani egy európai parlamenti választáson egy tagállamból érkezett vendégnek, hogy illetéktelenül avatkozik be, világossá teszi, hogy az egész Európai Unió eszméjének megértése körül lelhető fel a probléma.
Kedves Hölgyeim és Uraim!
Nagyon fontosnak tartom ezt a sikert azért is, mert nem tudták az egység hamis ideáljával diszkreditálni a szabad véleménynyilvánítás szabadságát és az alternatívák közötti választás lehetőségét. Én jól emlékszem még a nyolcvanas évek második feléből, amikor még a ki sem bontakozó többpártrendszerrel szemben ezt az érvet hozták fel Magyarországon, hogy ez megbontja az egységet. Akik arról beszélnek, hogy azért nem szabad egymással versenyző véleményeket megfogalmazni, mert az megbontja az egységet, azok az emberek az egypártrendszer nyelvén beszélnek, és az egypártrendszer logikája mentén gondolkodnak. Mi, akik pedig úgy gondoljuk, hogy a nemzeti összefogáshoz és egységhez el lehet jutni a vélemények szabad megvallása, egymással való összemérése, egymással való versenyzés révén, vagyis demokraták vagyunk, mi a demokrácia hangján beszéltünk, és logikája mentén gondolkodtunk. Nekem személy szerint mint a rendszerváltásban részt vett demokratának szükségem volt erre a megerősítésre, demokratikus meggyőződésünk megerősítésére, amit az erdélyi magyaroktól most megkaphattunk.
Tisztelt Hölgyeim és Uraim! Kedves László! Tisztelt Püspök Úr!
Én előzenekarként léptem fel leginkább Erdélyben. Mindig a püspök beszélt utoljára, ahogy illendő, de ebben a dologban, ebben a sorrendben több fejeződik ki. Szeretném megköszönni a kampányodban részt vett segítőknek, hogy ezt a kampányt, ami a Te sikeredhez vezetett, létrehozták, és mi egy ilyen sikeresen előkészített kampányban vehettünk részt. Egy fontos dolgot szeretnék mondani. Egy kampány nem attól sikeres, hogy sok minden történik. Schmitt Páltól tanultam meg egy elnökségi ülésen, hogy egy kampánynak az a lényege, hogy ha eldöntöttük, ki az első, aki a kampányt viszi, akkor csak és kizárólag az ő győzelméhez szükséges szempontok érvényesülhetnek. Ahogy Schmitt Pál mondta, ez olyan, mint a vadlibák esete. Hosszú kiválasztás előzi meg azt a döntést, hogy ki álljon a csapat élén, és ha az húzni kezd, akkor mindenkinek követni kell őt. Ha bárki hátráltatja őt a munkájában, ha csak negyed fokot is téved az elől repülő ember, mindannyian belehullanak a tengerbe, és senki nem fogja elérni a célt. Kedves László, Neked olyan kampánystábod volt, ahol olyan emberek dolgoztak, akik ismerték ezt az igazságot, ismerték ezt a történetet, és ezért vihettük, vihetted sikerre ezt a kampányt.
Tisztelt Hölgyeim és Uraim!
Sok mindent tanultam a kampány során Erdélyben. Csak egy dolgot fogok most ide idézni, bár volna még néhány tanulságos ezen kívül is. Azt az érvet is felhozták egyszer Tőkés László ellen a kampány során, hogy az Európai Unióba profik kellenek, amire a Tőkés László-féle kampánystáb azt a szellemes választ adta, hogy jó, de azért álljunk meg egy pillanatra, és gondolkodjunk. Noé bárkáját amatőrök építették, a Titanicot meg profik. Egy kicsit gondoljuk át ezt, testvéreim. Nos, ha megengedik, még egy másik példázatot is szeretnék most itt elmondani, mert alkalmasnak érzem a pillanatot. A nemzeti érzelmű emberek Kárpát-medencei közösségéről szeretnék néhány szót szólni. Arról, hogy miért nem tudunk elpusztulni. Politikai értelemben miért van az, hogy újra és újra – december 5 ide-oda, parlamenti választási vereség ide-oda – a végén mégis együtt vagyunk, előbb-utóbb ilyen vagy amolyan sikerekben is részünk van.
Régi politikai példabeszéd az amerikai politikában az, ami a mamutfenyőről szól. Szerintem ez érvényes ránk. Egyes elemzések szerint a mamutfenyők azért tudnak több mint kétezer évig is élni, mert valamikor egy biológiai szempontból megfelelő pillanatban erdőtűz üt ki, amely súlyosan károsítja őket, és megégeti az oldalukat. De ha ezt túlélik, akkor egy olyan ellenálló képesség fejlődik ki belőlük, hogy onnantól kezdve a bioszférában nincsen már egyetlen élőlény sem, aki képes lenne nekik ártani, kivéve saját magukat. Mert a mamutfenyők is el tudnak pusztulni, ha egyenetlenül, egyensúlytalanul növesztik az ágaikat, hogyha az egyik fele túlnő, a másik elsatnyul, akkor egész egyszerűen elbillen, és kidől. Meggyőződésem, hogy a Kárpát-medencei magyar nemzeti érzelmű közösség hasonlít erre a mamutfenyő-sorsra. Az elmúlt húsz évben mindannyian megerősödhettünk abban, hogy – nem tudom pontosan mikor, több időpontot is megjelölhetnék, de – alkalmas és helyes időpontban ért bennünket a tűzvész. És azóta, akármi is történik, jól látható, ha eljön az idő, sikerül értelmiségieknek, egyházi embereknek,  aktivistáknak, magyar s nemzetközi parlamenti képviselőknek, nyugati emigrációban  élő magyaroknak sikerül összekapaszkodniuk, és sikert elérniük. A legfontosabb, hogy az egyensúly fennmaradjon, hogy a megfelelő pillanatban mindig képesek legyünk együttműködésről szóló megállapodásokat kötni egymással, hogy ez a fa hosszú-hosszú éveket élhessen meg.
Tisztelt Hölgyeim és Uraim!
Végezetül, László, hadd mondjak köszönetet a magyarországi magyarok nevében is. Tudod, itt az a baj leginkább Magyarországon, László, hogy egyre jobban kezdünk hasonlítani a politikai kurzushoz. Másképp fogalmazva a politikai kurzus egyre jobban a saját hasonlatosságára, képére formálja Magyarországot. Egyre inkább úgy érezzük, hogy amiben élünk, hazugság, áltatás, szemforgatás, ellenségeskedés, gyanakvás és bizalmatlanság. Ha egy ország, ha egy nép ilyennek látja a saját országát, úgy látja, hogy ilyen életet él, úgy látja, hogy ez jellemzi egyre inkább a mindennapjait, akkor nem csoda, ha elfogy az önbecsülése. Egy ilyen életre azért nehéz büszkének lenni.
Tisztelt Hölgyeim és Uraim! Kedves László!
 
Az a legtöbb, amit most a győzedelmeddel adtál nekünk, nem más, mint hogy elhiteted velünk, hogy lehet másképp is élni. Van egy másik élet, ahol az egyenes beszéd, az őszinteség, a barátság, az összetartozás, a szeretet érvényesül. Igenis van egy másik élet, amelyet, ha összefogunk, ha összekapaszkodunk, akkor itt, Kis-Magyarországon is megvalósíthatunk.
Tisztelt Hölgyeim és Uraim!
Ahhoz persze, hogy ilyesmit valóra tudjunk váltani, ahhoz mindig szükségünk van a jó pillanatban egy, azaz egy bátor emberre. Több nem kell. 1989-ben is így volt.  Amikor már senki sem hitte el, hogy változás lehetséges, amikor mindenkin úrrá lett a kishitűség, a „hiába akarok feltápászkodni, úgysem sikerül”, az „én egy magam nem változtathatom meg a dolgokat”, a „nálam nagyobb hatalmak fogják majd eldönteni, mi lesz itt”. Amikor már éppen betakart volna bennünket ez a kishitűség, akkor 1989-ben egyszer csak a semmiből, sokunk számára a semmiből előbukkant egy bátor ember, és azt mondta, hogy egyetlen dolog van, az igazságot el kell mondani.
Nem azért, mert valamifajta hősi póz vonzotta volna, hanem mert azt az igazságot képviselte, hogy az élet helyes rendje, ha az ember függetlenül a vele szemben álló hatalmak méretétől a maga módján elmondja az igazságot. 2007-ben ugyanez történt. Mindenki mást mondott, hogy nem érdemes, nem kell belevágni, nem fog sikerülni, maradj inkább nyugton a szószékeden, törődj inkább az egyházkerületeddel, de valószínűleg nem csak az erdélyi magyarok miatt, hanem a Kárpát-medencei magyarság állapota miatt úgy gondoltad, hogy ilyen helyzetben egyetlen teendője van az embernek. A maga természetes módján kiáll, és elmondja az igazságot. Elmondja, hogy baj van, és tennünk kell. Mert ha nem teszünk, akkor az Európában elfogyott, eltűnt, már nyomot sem hagyott népek sorába ír majd be bennünket a történelem.
A magyar parlamentben is igyekszem a képviselőtársaimmal együtt azt a gondolatot követni, hogyha valaki kiáll az emberek elé, akkor egy fontos feltételnek meg kell felelnie, mármint hogyha beszélni akar az emberekhez, ha el akar nekik valamit mondani, vagy ha meg akarja őket győzni valamiről, akkor annak van egy előfeltétele. Legyen egy igazsága. Nem több. Egy. Nekünk van egy igazságunk, ezt úgy hívják, hogy határokon átívelő nemzeti újraegyesítés. Azt kívánom Neked, László, hogy ezt az igazságot, légy oly kedves, és vidd diadalra a brüsszeli padsorokban is.
Köszönjük szépen azt, hogy Veled kampányolhattunk. Én személy szerint hálás vagyok, hogy napokat tölthettem Veled, és sok mindent megtanulhattam, amit korábban nem tudtam számos fontos kérdésről. Köszönjük, hogy itt vagy velünk.


orbanviktor.hu
