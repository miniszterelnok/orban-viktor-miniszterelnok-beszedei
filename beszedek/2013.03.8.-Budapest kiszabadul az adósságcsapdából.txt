Budapest kiszabadul az adósságcsapdából
2013.03.8.

            Orbán Viktor beszéde a "Budapest 21" szerződés aláírásakor, Budapesten.

        


	 

	Jó napot kívánok, tisztelt Hölgyeim és Uraim!

	 

	Engedjék meg, hogy tisztelettel köszöntsem Önöket! Egy olyan megállapodást fogunk mindjárt aláírni, amelyen hosszan és sokat dolgoztunk, alaposan egyeztettük annak tartalmát, hónapokat vett igénybe, hogy végül is tető alá hozzuk. Hogy a megállapodás létrejöhet, tekintélyes mértékben a főpolgármester úrnak köszönhető. Ezúton is szeretném Tarlós István úrnak megköszönni a főváros nevében tanúsított együttműködő magatartását, készségességét, segítőkészségét. A kormányt az a gondolat vezette, hogy persze Budapest elsősorban a budapestieké, hiszen ők élnek itt, de azt is tudjuk, hogy Budapest a nemzet fővárosa, és ha kicsit bátrabban gondolkodunk erről a városról, akkor rájöhetünk, hogy a főváros mindenkié. Ráadásul miután a nemzet fővárosa, a budapestieken túl nemcsak a vidékieké is, hanem az Amerikában élő magyaroké is, az Erdélyben élő magyaroké is, a Délvidéken élő magyaroké is, meg a Felvidéken élőké is; ez a magyar nemzet fővárosa. Ebből szigorú tények következnek. Az első ilyen tény az, hogy mint a nemzet fővárosa egyben a magyar gazdaság motorja is: ha Budapesten nem jól mennek a dolgok, ha Budapest gazdasága nem fejlődik, ha nem erős, akkor az ország sem fejlődik. Ezért ha gazdasági növekedést akarunk, ha azt akarjuk, hogy a már többször több helyen elmondott öt gazdasági mutatónk mellé a gazdasági növekedés is fölzárkózzon és rendben legyen, s biztatást jelentsen az ország számára, hogy fejlődünk, növekedünk, ahhoz Budapestnek is fejlődnie és növekednie kell. Én szeretném elmondani, hogy elismeréssel figyeltük azokat a heroikus erőfeszítéseket, amiket a főpolgármester és a főváros vezetése tett az elmúlt években, hogy a várost működőképes állapotban tartsa. Ünnepi pillanatban vagyunk, tehát én most a múltról nem szeretnék beszélni, de mindannyian tudjuk, hogy önmagában a város működőképességének a fönntartása is olyan örökség mellett, mint amit a mostani városvezetés átvett, komoly bravúrnak tekinthető. Ugyanakkor azt is tudjuk, hogy szép dolog, ha megvan otthon a kosztpénz, és ki tudjuk fizetni a rezsit, de ettől még nem leszünk boldogok. Ezért a fővárosnak is ahhoz, hogy derűs és boldog hely legyen, többre van szüksége, mint a város működtetése. Ezért az elmúlt két év stabilizáló erőfeszítéseinek köszönhetően a mai napon megnyílik a lehetőség arra, hogy immáron a jövőről, a fejlesztésről is beszéljünk, hogy másképp fejezzem ki magamat: egy városnak természetesen van gyomra, de van szárnya is. A gyomra nagyjából rendben volna, most az a feladat, hogy kiterjessze a szárnyait, és végre egy olyan jövő felé induljon el, amely büszkévé teszi ennek a városnak a polgárait.

	 

	Ami az adósságátvállalást illeti, szeretném, hogyha higgadtan és nyugodtan egy pillanat erejéig érzékelnénk ennek a ténynek a súlyát. Ez a város, István, beszéljünk egyenesen, végül is adósságcsapdában élte az éveit és az életét. Ez a 60 %-os adósságátvállalás, és ez azért nem 40, ami törvény szerint a minimum, és bizonyos számítások szerint talán a logikus szám is volna, hanem 60, mert mi nem egyszerűen átmeneti segítséget akartunk nyújtani, hanem ki akartuk szabadítani a fővárost az adósságcsapdából. Ez most lehetségessé válik. Most, hogy a kamatátvállalás vagy a kamatterhektől való szabadulás sok-e vagy kevés, arra azt tudjuk mondani, hogyha egy devizahiteltől szenvedő családnak azt mondanánk, hogy most akkor a következő hónapban a kamatterhek 60 %-át már nem kell többé fizetnie, mert valaki más azt tőle átvállalta, igen boldog lenne. Ez most egy ezzel azonos értékű közösségi boldogság, amit érezhetünk, másképpen fogalmazva: fellélegezhet a város, mázsás terhektől szabadul meg. Ugyanakkor, tisztelt Hölgyeim és Uraim, miközben ilyen gondokkal küzd és küzdött ez a város, a kormány nem akar lemondani arról, hogy Budapest a világ fővárosainak élmezőnyébe tartozzon a jövőben is. Ezért a megállapodás nem az adósságrendezés címet viseli, hanem hangzik úgy, hogy „Budapest 21.” Ez a neve annak a megállapodásnak, amely arról szól, hogy a főváros az a XXI. században is a világ egyik legversenyképesebb fővárosa lehessen. Megállapodtam a főpolgármester úrral arról is, hogy ezt a „Budapest 21” szerződést megtámogatjuk egy munkabizottsággal, és a következő hetekben, hónapokban folyamatosan tájékoztatni fogjuk Önöket a tárgyalások és megállapodások menetének megfelelően arról, hogy a budapesti fejlesztésekről külön-külön, egyenként milyen megállapodásokat hoztak tető alá ennek a munkabizottságnak a szakértői, és a főpolgármester úrral a fontosabbakat szívesen tárjuk közösen majd az Önök, illetve a magyar nyilvánosság elé.

	 

	Tisztelt Hölgyeim és Uraim!

	 

	A magyar kormány természetesen sokat gondolkodott erről a megállapodásról. Naszvadi államtitkár úr különösen sokat gondolkodott – tekintettel arra, hogy a költségvetés kiadási oldaláért ő viseli a felelősséget, és talán ez az a pillanat, amikor neki is meg kell, hogy köszönjem, hogy kidolgozta azt a módszert, és megtalálta azt a megoldást, amellyel elő tudtuk állítani azt az állapotot, hogy ma Budapest adósságcsapdából való szabadulásáról szóló szerződést aláírhatjuk. 2010-ben, amikor kiérdemeltük a választópolgárok bizalmát, amely közös erőfeszítésünk eredménye volt, kiérdemeltük országos szinten is, s kiérdemeltük első ízben a fővárosiakét is, s akkor nem rejtettük véka alá azt a szándékunkat, hogy legyen bármilyen merész is az a fordulat, amit végre kell hajtanunk a városvezetésben vagy akár az ország gazdaságpolitikájában, mi ezt a fordulatot végre fogjuk hajtani, és Magyarországon a családokat, a vállalkozásokat, a településeinket, ideértve a fővárost és magát a magyar államkasszát is ki fogjuk szabadítani az adósságcsapdából. Ma egy fontos, közösen tett ígéretünknek teszünk itt eleget, amikor aláírjuk ezt a megállapodást. Gratulálok a fővárosiaknak ehhez a jó hírhez!

	 

	Köszönöm, hogy meghallgattak!

	 

	 

orbanviktor.hu

	 
