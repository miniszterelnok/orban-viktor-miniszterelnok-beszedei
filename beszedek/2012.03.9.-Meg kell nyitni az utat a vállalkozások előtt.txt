Meg kell nyitni az utat a vállalkozások előtt
2012.03.9.

            Orbán Viktor köszöntője a Linamar új üzemének avatásán, Orosházán.
        


Tisztelt Nagykövet Asszony! Tisztelt Hölgyeim és Uraim!

Engedjék meg, hogy köszöntsem az üzemben dolgozó munkásokat, köszöntsem az üzemben dolgozó vezetőket, és köszöntsem azokat, akik részt vettek ennek a beruházásnak a kivitelezésében. Külön köszöntöm Polgármester urat. Örülök, kedves Képviselőtársam, hogy ismét itt lehetek. Utoljára 2006-ban jártam Orosházán egy választási kampány során, el is vesztettük azt a választást. 2010-ben nem jöttem, akkor viszont nyertünk. Szerencsére most nem lesznek választások, ezért a mostani idejövetelem nem áll összefüggésben semmilyen politikai eseménnyel. Egyszerűen csak azért jöttem, hogy együtt ünnepelhessek most itt Önökkel.

Engedjék meg, hogy ünnepi beszéd helyett elsősorban is gratuláljak mindenkinek, aki szerepet vállalt abban, hogy azt a teljesítményt, amit most itt láthatunk, létrejöhetett. Gratulálok azoknak, akiknek a szellemi teljesítményét is dicséri mindez, vagyis a tervezőmérnököknek, a kivitelező mérnököknek, és gratulálok azoknak is, akiknek a keze munkáját dicséri az, amit láthatunk. Vagyis gratulálok a kivitelezésben részt vett szakmunkásoknak és segédmunkásoknak is. Engedjék meg, hogy külön megköszönjem a tulajdonosoknak azt, hogy minden nehézség ellenére bíznak Magyarországban, és húsz éve töretlenül fejlesztik, bővítik az üzemet. Önök már akkor itt voltak, amikor még csak nagyon kevesen tudták, ha tudta egyáltalán valaki, hogy mi lesz Magyarországból. Úgy döntöttek, hogy a nehéz örökség ellenére részt vállalnak a magyar gazdaság és a magyar ipar megújításában. Idejöttek, beruháztak, és azóta is velünk vannak. Köszönöm Önöknek azok nevében is, akik itt Orosházán és környékén élnek, és itt Önöknél vállalnak munkát.

Tisztelt Hölgyeim és Uraim!

Különösen tanulságos az a tény a számunkra, hogy ez egy olyan vállalat, amely valójában családi vállalkozás. Igen, mi, magyarok ritkán gondolunk erre, de a családi vállalkozások előtt ilyen távlatok is nyílhatnak: kis- és középüzemből nagy gyárrá, majd nemzetközi vállalatcsoporttá is terebélyesedhetnek. Az Önök sikeres példája bátorítás Magyarország számára, hogy érdemes támogatni a családi vállalkozásokat.

Tisztelt Hölgyeim és Uraim!

A mi szakmánkban, mármint a társadalmak életének szervezésében, irányításában, hogy egyszerűbben mondjuk: a politikában ismert jelenség az, amit úgy hívnak, hogy tanult tehetetlenség. Ez azt jelenti, hogy amennyiben az ember nem képes megküzdeni az őt ért káros hatásokkal, ha azt tapasztalja, hogy az erőfeszítései és eredményei között nincsen semmi összefüggés, akkor feladja a küzdelmet, letargiába esik, és többé nem is próbálkozik semmivel. Egész társadalmak is kerülhetnek a tanult tehetetlenség állapotába. A nagy nekigyürkőzések hasztalanságának tapasztalata bizony erősen csökkenti a vállalkozó kedvet. Ilyenkor szokássá válik, hogy azt magyarázzuk meg egymásnak, hogy mi miért nem sikerülhet, mi miért nem lehetséges, mibe miért nem érdemes belevágni. Magyarország sokáig küzdött ezzel az érzéssel, de ma már látszik, hogy van bennünk képesség, amellyel ki tudunk szabadulni a tehetetlenség keserű állapotából. Igen, a mai eset is azt bizonyítja, hogy képesek vagyunk lerázni a kudarcok által kínált és egyszerűnek tűnő magyarázatot, hogy nekünk, magyaroknak úgysem sikerülhet semmi.

Tisztelt Hölgyeim és Uraim!

Magyarország jövője az ilyen üzemcsarnokokban épül. Itt állva a szerelőcsarnokban az emberben megerősödik a meggyőződés, hogy bizony mi, magyarok is képesek lehetünk elérni a céljainkat. Márpedig Magyarországnak vannak nagy céljai. Mi is erős és sikeres ország akarunk lenni. Ezt a célt meg lehet fogalmazni hosszan és röviden is, de a lényege, ha hosszan, ha röviden beszélünk, mégiscsak az, hogy nekünk itt, Magyarországon azt kell elérnünk, hogy a tízmillió emberből legalább 5,5 millió ember dolgozzon, és munkából legyen képes eltartani magát és családját. Ha biztos alapokra épülő sikert akarunk elérni, akkor nem érdemes kevésbé ambiciózus célt kitűzni magunk elé. Ahhoz, hogy újra sikeressé tegyük Magyarországot, ahhoz, hogy újra reményt és lehetőséget adhassunk az embereknek, hogy tisztességes munkából boldogulhatnak és gyarapodhatnak, meg kell nyitnunk az utat a vállalkozások előtt, hogy üzleti elképzeléseikkel, szorgalmukkal és tehetségükkel beváltsák a magyarok reményeit. Meg kell nyitni az utat a vállalkozások előtt, mert ők adnak munkát, ők adnak kenyeret, ők adnak megélhetést és életszínvonalat. Az állam ugyan a startmunkával és a közmunka eszközével kiszabadíthatja az embereket a munkanélküliség állapotából, de tartós munkalehetőséget csak a vállalkozások adhatnak. Kétségkívül igaz, hogy ebben az évben 2012-ben Magyarországon 206 ezer embert fogunk startmunka keretében munkába állítani, de számukra tartós megoldást a startmunka, a közmunka nem jelent. Őket a startmunkából minél hamarabb át kell vezetnünk a piaci munkaadók és a piaci munka világába, ahhoz pedig vállalkozások, beruházások és fejlesztések kellenek.

Tisztelt Hölgyeim és Uraim!

Én lassan huszonöt éve foglalkozom Magyarország közügyeivel, huszonöt éve járom a világot, és keresem a hazahozható, Magyarországon is sikert ígérő megoldásokat. Én azt tapasztaltam ez alatt a huszonöt év alatt, hogy Magyarországon körülbelül 5,5 millió embernek kell rendszeres, jól fizető munkával rendelkeznie és adót fizetnie ahhoz, hogy sikeressé válhassunk, és tartósan emelkedő pályára állhassunk. Örök kétkedők persze mindig vannak. Én mégis azt mondom, hogy 5,5 millió ember a munka világában többet jelent egy egyszerű statisztikai számnál. Ez a szám foglalja össze mindazt, amit a magyar gazdaság felemelkedéséről gondolunk, és én személy szerint is gondolok. Több mint ötmillió munkavállaló teljesítménye, adóbefizetése, anyagi ereje, vállalkozó kedve és innovációja megteremtheti az erős középosztályt. A középosztály pedig stabilitást biztosíthat az értékekben, csak így válhat kiszámíthatóvá és tervezhetővé a jövő, csak ezzel a fordulattal, a középosztály megerősödésével lehet teljes Magyarország megújulása. Ha valaki úgy gondolná, hogy tízmillió emberből 5,5 millió dolgozó ember sok, annak azt kell mondanom, hogy nézzen körül a világban; a sikeres nemzetek nagyjából ilyen eredményt produkálnak. Nem hiszem, hogyha a csehek képesek erre, akkor mi, magyarok alkalmatlanok lennénk rá.

Tisztelt Hölgyeim és Uraim!

A sok magyar munkavállaló mindenekelőtt jó a közösségnek, mert építi, erősíti, összetartja és gazdagítja az országot. Így fel lehet építeni egy munkaalapú, értékteremtő és emelkedő világot, amelyben mindannyian, minden magyar ember élni szeretne. Azt is megfigyeltem, tisztelt Hölgyeim és Uraim, az elmúlt huszonöt évben, hogy hiába vesztettek egyes országok háborút, érte őket bármilyen kedvezőtlen nemzetközi fejlemény, azok az országok, ahol az emberek tudnak és szeretnek dolgozni, végül fölemelkednek, míg más országok hiába szereztek területeket, hiába raboltak vagyont, ha az ott élők nem tudnak, és nem szeretnek dolgozni, előbb-utóbb ezek az országok lehanyatlanak. Ez olyan tanulság, amelyet mindannyiunknak érdemes fejben tartani. Az is meggyőződésem, hogy hazánk csak akkor léphet előre, hogyha polgárai képesek megragadni az éppen kínálkozó alkalmakat. És úgy látom, hogy Orosháza és a régió polgárai pontosan ezt tették az elmúlt húsz évben, és ezt teszik most is. Úgy érzem, hogy Önöknek ezzel az új beruházással módjuk nyílik arra, hogy itt, Orosházán javíthassanak az életkörülményeiken. Mintegy 250 új munkahely reményéről beszélünk. Mint Önök is tudják, Magyarország támogatást is nyújtott ehhez a fejlesztéshez. A támogatást természetesen a vállalkozó, a beruházó kapta, de szeretném elmondani az itt álló munkásoknak, hogy a beruházást valójában miattuk támogattuk. Egy vállalkozás önmagában, profittermelő képessége önmagában nekünk, magyaroknak nem sokat ér, hogyha nem párosul új munkahelyek létrehozásával. A magyar kormány azokat a beruházásokat támogatja, és csak azokat a beruházásokat támogatja, azt viszont jó szívvel teszi, amelynek eredményeképpen új munkahelyek jönnek létre, és a magyar emberek tisztességes megélhetéshez, kenyérkeresethez, vastagabb kenyérhez jutnak.

Tisztelt Hölgyeim és Uraim!

Külön öröm a számomra, hogy egy ilyen beruházás átadásának ügyében a Dunántúlról ide, a Dunán inneni országrészbe, az Alföldre kellett utaznom, ráadásul már másodszor ezen a héten. Kecskeméten voltam még a hét elején, ott egy új üzem alapkövét raktuk le. Ez azt mutatja, hogy Magyarország, amelyet a történelme, a természetrajza, a gazdaságföldrajza végül is élesen a Duna vonalánál kettéoszt, képes lehet arra, hogy egyforma sebességű, kiegyensúlyozott fejlődést adjon az ország nyugati és keleti felének egyszerre.

Tisztelt Hölgyeim és Uraim!

Ezek az üzemek, amelyek a napokban nyílnak, több helyütt is Magyarországon, mindannyiunkat biztatnak. Ha az európai válság közepette ilyen bővülést, új beruházásokat tudnak végrehajtani és elindítani itt működő magyar vagy külföldi cégek Magyarországon és itt, az Alföldön is, akkor hiszem azt, hogy előbb-utóbb eljutunk oda, hogy minden magyar embernek, aki valóban akar dolgozni, valóban lesz is munkalehetősége.

Tisztelt Nagykövet Asszony! Tisztelt Hölgyeim és Uraim!

Magyarországot és Kanadát ma még kevesebb gazdasági szál fűzi össze, mint amire egyébként lehetőségünk nyílik, és ahogyan szeretnénk. Bár kétségkívül igaz, ahogy Nagykövet asszony is idézte, a számok világosan mutatják, hogy a két ország közötti gazdasági együttműködés dinamikusan növekszik. Az itteni jó gazdasági tapasztalatok azt mutatják, hogy mindkét félnek fontos az eredményes együttműködés. Én azt kívánom Önöknek, hogy a Linamar cég és Magyarország közös javára kamatoztassuk azt a lehetőséget, amely az Orosházán és környékén élő emberek tudásában és képességében, tehetségében ölt testet. Mi a kanadaiakban szövetségeseket látunk, mi a kanadaiakat kedveljük, a kanadai embereket korrekt, kedves, udvarias, de egyúttal határozott és ésszerű embereknek is gondoljuk. Eddigi tapasztalataink alapján a kanadaiak és az ő befektetői olyan emberek, akik megadják a tiszteletet Magyarországnak, és megadják a tiszteletet azoknak a munkásoknak, akik az ő gyáraikban dolgoznak.

Azt kívánom tehát ennek a családi vállalkozásnak, azt kívánom az itt dolgozó embereknek, hogy adjon a Jóisten mindannyiuknak sok erőt és jó egészséget! A munkásokat pedig arra kérem, hogy legyenek kedvesek, és adják át jókívánságaimat családtagjaiknak is.

Köszönöm szépen, hogy meghallgattak!


orbanviktor.hu
