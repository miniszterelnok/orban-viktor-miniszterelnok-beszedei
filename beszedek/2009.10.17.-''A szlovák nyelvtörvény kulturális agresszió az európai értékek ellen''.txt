''A szlovák nyelvtörvény kulturális agresszió az európai értékek ellen''
2009.10.17.

            Beszéd a Magyar Koalíció Pártja IX. kongresszusán, Rimaszombatban (Rimavska Sobota).
        


Jó napot kívánok, tisztelt Hölgyeim és Uraim!
Engedjék meg, hogy tisztelettel és szeretettel köszöntsem Önöket! Megkülönböztetett tisztelettel Csáky Pál elnök urat, akinek az előbb ismételten Önök bizalmat szavaztak. Mint tudják, némi távolságtartás a Magyarországról érkezett politikai vezetők részéről elvárható, ezért én csak annyit mondanék az Önök bizalmi szavazásáról, hogy mi ezt odaátról úgy értelmezzük, hogy a felvidéki magyarok az egységre, az egység programjára, az egységet megtestesítő vezetőre szavaztak, gratulálok az Elnök úrnak!
 
Tisztelt Hölgyeim és Uraim!
Olyan helyzetben vagyunk mindannyian, Önök itt, mi meg odaát, sőt a maga módján egész Európa, hogy az ilyenkor szokásos jókívánságokon és köszöntő formulákon túl talán nemcsak megengedhető, hanem egyenesen elvárható tőlem, hogy néhány fontos kérdésben az itt élő és a Magyarországon élő magyarok közös jövője szempontjából fontos kérdésben itt és ma állást is foglaljak. Ha megengedik tehát, nem egyszerűen csak köszönteni szeretném az Önök kongresszusát, nemcsak köszönteni szeretném a vezetőiket, nemcsak sok erőt, jó egészséget és sikereket szeretnék kívánni Önöknek a jövőre nézve, de, ha megengedik, akkor néhány, a következő magyarországi kormányzat szempontjából fontos, ha úgy tetszik, alapkérdésben is szeretném megosztani a véleményemet Önökkel. Először is engedjék meg, hogy ne csak mint a Fidesz – Magyar Polgári Szövetség elnöke köszöntsem Önöket, hanem úgy is szólhassak, mint az Európai Néppárt alelnöke. Az Európai Néppárt üdvözletét is hozom Önöknek. Az Európai Néppárt egy olyan pártcsalád, amelynek Önök is tagjai. Szeretném leszögezni itt, a széles nyilvánosság előtt, hogy a Magyar Koalíció Pártja egy európai párt, egy olyan európai párt, amely elkötelezett az európai együttműködés mellett, és amely alakulásától fogva a mai napig kitartott a mindannyiunk számára fontos európai értékek mellett.
Tisztelt Hölgyeim és Uraim!
Ha már Európa szóba került, hadd mondjam el Önöknek, hogy egy új jövő bontakozik ki az Európai Unió horizontján, már ami a nemzeti kisebbségek kérdéskörét illeti. Azt tapasztalatom, azt látom, mindenhol erről beszélnek, erről írnak, ez tart izgalomban jó néhányunkat, hogy az Európai Unióban – úgy tűnik, hogy – a nemzeti kisebbség kifejezés lassan kimegy a divatból. Úgy látom, hogy sokkal inkább kisebbség helyett közösségekről beszélnek, nemzeti közösségekről, amelyek természetes államalkotó tényezők. Lassan itt, a Kárpát-medencében nekünk, magyaroknak is a határon túl ildomos lenne magunkra nem mint kisebbségre, hanem mint államalkotó közösségre gondolni. Európában azért alakult ki ez az irány, mert ráébredtek most már szinte Európa minden országában arra, hogy bizonyos jogok nem függhetnek attól, hogy egy közösségnek mekkora a mérete, kisebb-e vagy nagyobb. Minden közösséget, minden nemzeti közösséget megilletnek bizonyos jogok. Megilletik például Európa minden közösségét, hogy a saját nyelvén akadálytalanul megszólalhasson, és mindeni állami akadály nélkül használhassa a saját nyelvét, megilleti az a jog, hogy saját nyelvén intézhesse az ügyeit, megilleti az a jog, hogy senki se szóljon bele a kulturális és belső politikai életébe, és minden közösséget megillet Európában az autonómia is, amely egy széles körben támogatott európai érték. Ennek fényében, kedves Barátaim, kellő mértéktartás mellett és higgadtan, de azt kell mondanom, hogy az itt megalkotott, a Szlovákiában megalkotott nyelvtörvény nem más, mint kulturális agresszió az európai értékek ellen.
 
Tisztelt Hölgyeim és Uraim!
Egy rossz törvényt nem lehet jól végrehajtani. Ezért zsákutcába jut az, aki egy elhibázott törvény nem kívánatos hatásait úgy akarja közömbösíteni, hogy majd szerencsésebb végrehajtási rendeleteket alkot. A rossz törvénnyel nekem – tizenkilenc év óta parlamenti képviselőként – az a tapasztalatom, hogy a rossz törvényekkel egy dolgot lehet csinálni: vissza kell vonni, ki kell őket javítani, és jót kell alkotni helyettük.
 
Tisztelt Hölgyeim és Uraim!
Engedjék meg, hogy itt és most arról is beszélhessenek Önök előtt, ha úgy tetszik, hitet tehessek amellett, hogy az Európai Unión belül egységes mércét kell alkalmazni. Az Európai Unión belül nem érvényesülhet kettős mérce! Amit lehet a katalánoknak Spanyolországban, amit lehet a Finnországban élő svédeknek Finnországban, amit lehet a belgiumi nemzeti közösségeknek, azt igenis lehet a magyaroknak is itt a Kárpát-medencében.
Tisztelt Hölgyeim és Uraim! Kedves Elnök úr, kedves Pali!
Engedd meg, hogy ezt az alkalmat arra is felhasználjam, hogy mondjak néhány szót a Kárpát-medencei magyar pártok együttműködéséről. Úgy, ahogyan azt én gondolom a következő néhány évre nézvést. Amikor elolvastam, pontosabban belelapoztam a Magyar Koalíció Pártjának a programjába, akkor amit leginkább erényeként megemlítettem magamban, vagy fölhoztam magamban, az a hossza volt. Nem centiben mérve a terjedelmet, hanem az időbeli hossza. Az Önök gondolkodása, programja, írásba foglalt művei, javaslatai mind évtizedes távlatban gondolkodnak. Úgy hiszem, hogy ez így van rendjén, és miután mi Magyarországon szintén hosszú távra, legalább egy évtizedre előre szeretnénk tervezni, ezért fontos, hogy beszéljünk arról, hogy miképpen fogjuk megtervezni a Kárpát-medencei magyarság közös jövőjét.
Úgy gondolom, hogy a Kárpát-medencei magyar közösségek közös jövőjét közösen kellene megtervezni. Akik részt akarnak venni ebben a közös jövőtervezésben, azok előtt mindig minden kapu nyitva áll. Azonban ez a részvétel önkéntes. Itt van például rögtön kézzel fogható és érthető példaként a Kárpát-medencei Magyar Képviselők Fóruma, amely egy fontos fórum. Nem mi hoztuk létre, tehát azon nemzeti intézmények közé tartozik, amit még nem a polgári kormány hozott létre 1998 és 2002 között, hanem azóta szülte meg, hozta világra a magyar parlament. Ez egy fontos fórum, nemzetközileg is elismert formája a különböző államok területén élő nemzeti közösségek akaratának, terveinek összehangolására. Én örülök annak, hogy a nyomás ellenére a Magyar Koalíció Pártja részt vett és részt vesz a Kárpát-medencei Magyar Képviselők Fórumának találkozóin, örülök annak, hogy az Önök fejében is világos a helyzet: nemzeti közösségre nehezedő nacionalista nyomás sohasem lett még kisebb attól, hogy engedtek neki.
 
Tisztelt Hölgyeim és Uraim!
Az ilyen egyeztető fórumokon való részvétel – mint az előbb említett fórum – önkéntes. Aki eljön, részt vesz a közös Kárpát-medencei magyar jövő megtervezésében. Aki nem jön el, az kívül marad. Hogy arról az esetről már ne is mondjak semmit, amikor összezavarodik az emlékezet.
 
Tisztelt Hölgyeim és Uraim!
Arra szeretném tehát Önöket biztatni, hogy legyenek kedvesek, továbbra is szerepeltessék a programjukban azt a szándékot, amely kinyilvánítja, hogy részt szeretnének venni a Kárpát-medencei magyarság közös jövőjének megtervezése érdekében létrehozott fórumok munkájában. Legyen az éppen az Autonómia Tanács vagy a parlamenti képviselők fóruma. Higgyék el, Magyarország örül annak, Magyarországon mindenki örül annak, hogyha Önök a közös jövő megtervezésében, majd annak kivitelezésében részt vesznek. Amikor ezeket a gondolatokat mondom, akkor nemcsak a magukat jobboldalinak érző és gondoló magyarok nevében beszélek, hanem minden jóérzésű magyar ember nevében. Azt is mondhatnám, hogy Magyarország azt üzeni Önöknek, azt üzeni a Felvidéknek, hogy Magyarország Önökkel, Magyarország a Felvidékkel van. 
 
Tisztelt Hölgyeim és Uraim! Tisztelt Elnök úr, kedves Pali!
Talán nem tartod alkalmatlannak a helyet, s az alkalmat arra, hogy egy üzenetet azért a Szlovákiában élő szlovákokhoz is megpróbáljak eljuttatni a mai tanácskozásunk előtt. Szeretném világossá tenni a Szlovákiában élő szlovákok előtt is, hogy érdemes csínján bánni azzal a helyzettel, amikor a Szlovákiában élő magyar nemzeti közösség jogait megnyirbálják. Érdemes csínján bánni, mert a történelem arra tanít bennünket Európában, hogy ahol az egyik közösség jogait megsértik, ott előbb vagy utóbb sorra kerül a többi is. A magyarok után könnyen következhetnek maguk a szlovákok is. Ezért számomra a magyarok ügye a Felvidéken egyenlő a szabadság ügyével.
 
Tisztelt Hölgyeim és Uraim!
Azt is mindannyian tudjuk, hogy mind Magyarországot, mind Szlovákiát súlyos gazdasági nehézségek, bajok és kínok gyötrik. A magyarlakta területeken a határnak ezen az oldalán, úgy látom, hogy elsősorban a magyarországi és a szlovákiai gazdasági visszaesés hatásai egymást erősítve, összeadódva gyűrűztek be. Ezért talán nem közömbös az Önök számára sem, talán éppen mert a regionális együttműködés határokon átnyúlva komoly gazdasági lehetőségeket kínál mind az itt élő, mind a Magyarország mai területén élő magyarok számára, hogy annak a politikai családnak, amelyet én képviselek, a programjának középpontjában egymillió új munkahely és a gazdasági növekedés megindítása áll. Én hiszek abban, hogy össze tudunk majd rakni Önökkel, a mindenkori szlovákiai kormánnyal és a magyar kormánnyal közösen egy olyan gazdasági együttműködésről szóló csomagot, amelyben utak, hidak építése szerepel, amelyben a határokon átnyúló gazdasági együttműködés jogi, pénzügyi és politikai alapjait is megteremthetjük, és a határok mentén élő magyar közösségek számára végre elérkezik a gazdasági felemelkedés lehetősége, amelyre mindannyian várunk lassan több mint két évtizede.
Tisztelt Hölgyeim és Uraim! Tisztelt Csáky elnök úr!
Talán nem éreznék őszintének a szavaimat, ha elsiklanék amellett a tény mellett, hogy Magyarországon ma szinte mindenki változást akar. Magyarország a változás küszöbén áll, egy új korszak küszöbén talán, és nem akarom eltitkolni, hogy én egy olyan politikai közösség nevében szólok most itt Önökhöz, amely Magyarországon kormányzásra készül, szeretné kiérdemelni az emberek bizalmát, és ezzel a bizalommal élve szeretne Magyarország számára végre jó kormányzást biztosítani. A helyzetet, mely odahaza Magyarországon kialakult, Önök is jól ismerik. Nem ismeretlen ez a helyzet a magyar történelemből, hogy csak egy verssort idézzek ide: „Vár állott, most kőhalom.” Nagyjából ez a helyzet. Hogy aktualizáljam ezt a veretes mondatot: éllovasból sereghajtó. Ha ezt az ember magától nem tudná, akkor rögtön az eszébe veheti, amikor megindul ide, Önökhöz. Mert ma reggel azt kellett mondanom a feleségemnek, hogy „Anikó, a Csáky Paliékhoz megyek a Felvidékre, tudsz-e adni eurót?” Nos, ennyit az éllovas és a sereghajtó összefüggéséről, kedves Barátaim!
Nem akarom tehát eltitkolni Önök előtt, hogy mi odahaza arra készülünk, hogy ezt a bizonyos korszakot, amelyben élünk, ezt a Gyurcsány–Bajnai-korszakot otthon lezárhassuk. Lezárhassuk azt a korszakot, amely a nemzetpolitikában az elmúlt húsz évben soha nem látott rombolást hozott. De nem lesz elég lezárni ezt a korszakot, egy újat is meg kell nyitnunk. Ennek az új korszaknak meg kell vetni a szellemi alapjait is. Az egyik legfontosabb ilyen szellemi alapvetés, amely összefüggésben áll az Önök életével, talán úgy hangozhat, hogy a magyar embereket vagy a magyar embert ugyan elválaszthatják Magyarországtól, de nem téphetik ki belőle a magyarságát. Nincs olyan eszköz, nincs olyan törvény, nincs olyan nyelvtörvény, amely erre képes lenne. A következő magyar kormánynak ezen fölismerés szellemi alapján kell megfogalmaznia a saját nemzetpolitikáját.
 
Tisztelt Hölgyeim és Uraim!
Én arra szeretném Önöket végezetül biztatni, hogy a régi magyar hagyományoknak megfelelően vállaljuk a magyarságunkat! Vállaljuk akkor is, ha az nemcsak előnyökkel jár, hanem átmeneti nehézségekkel is. Vállaljuk itt, most, az egész Kárpát-medencében, mindenütt. Higgyük, hogy ez egy erőforrás. Egy olyan erőforrás, amelyet senki sem vehet el tőlünk. A következő magyar kormánynak is vállalnia kell önmagát, komolyan kell vennie, hogy az a neve magyar kormány, és ebből kötelezettségek származnak. 
 
Tisztelt Hölgyeim és Uraim!
Szeretném, ha a következő magyar kormány és a következő magyar parlament otthon ezt a belső parancsot, a „légy önmagad!” belső parancsát követné. Én úgy tapasztaltam, a magyar történelem napjait ismerve, hogy mindig ez mentett meg bennünket, ez emelt föl, ez vezetett sikerre. Amikor képesek voltunk okosan és józanul ragaszkodni ahhoz, amik vagyunk: ha kellett, akkor amúgy magyarosan – túljárva néhány nehézfejű hivatalnok és népvezér rövidke eszén – mindig vállaltuk önmagunkat. A megújulás mindig akkor következett be, ha magyarként akartuk megújítani az életünket.
Tisztelt Hölgyeim és Uraim!
Soha nem hittem volna, hogy eljön az a pillanat, soha nem hittem volna, hogy valaha is azt kell mondanom, de mivel ez az igazság, ezért kénytelen azt vagyok kimondani, hogy ma Magyarország elveszítette a tekintélyét a világban, elveszítette a tekintélyét Európában, sőt elveszítette Közép-Európában is. A mostani kormányzat, illetve az egymást követő kormányzatok odahaza és külföldön egyaránt lerombolták saját hitelüket és tekintélyüket. Nekem meggyőződésem, hogy ez a tekintélyvesztés, az otthoni hibák adják elsősorban a fő okát annak, hogy incidensek, támadások és a magyar kisebbséget, a magyar nemzeti közösségeket érő atrocitások tűnnek fel, történnek meg nap mint nap. Egy gyenge ország gyenge kormányával bármit meg lehet tenni. Ez a rossz hír.
A jó hír az, hogy Magyarország változás előtt áll. A jelenlegi kormánynak legfeljebb néhány hónapja van hátra. Nekem nem kenyerem az ígérgetés, a vállalás annál inkább. Én azt vállalom itt és otthon is, hogyha bizalmat kapunk a magyar választóktól, akkor vissza fogjuk állítani Magyarország és a magyar kormány tekintélyét, meg fogjuk indítani a Kárpát-medencei magyarság közös jövőjének tervezését, és új alapokra fogjuk helyezni a szlovák–magyar kapcsolatokat: a szabadság, az egymás iránti tisztelet és az európai értékek alapjára.
Köszönöm, hogy meghallgattak!


orbanviktor.hu
